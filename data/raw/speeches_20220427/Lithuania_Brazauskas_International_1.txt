Ministro Pirmininko kalba konferencijoje, skirtoje Europos Parlamento rezoliucijos „Dėl situacijos Estijoje, Latvijoje ir Lietuvoje“ 20-mečiui


Gerbiami Ekscelencijos ambasadoriai, užsienio bičiuliai, 
Gerbiamos ponios ir ponai,

Šiandien mes pagerbiame pirmiausia tuos Lietuvos, Latvijos, Estijos žmones, kurie dar 1979 metais atkreipė pasaulio visuomenės dėmesį į padėtį okupuotose Baltijos valstybėse. Istorija, rodosi, tokia nesena, bet jau istorikams tenka spręsti, kiek piliečių - 45 ar 49 – pasirašė istorinį memorandumą. 
Lygiai tokie pat vertingi, o tuo metu – net ne mažiau revoliucingi 11 Rusijos intelektualų parašai. „Mes pritariame Lietuvos, Estijos ir Latvijos atstovų kreipimuisi dėl šių šalių tautų apsisprendimo ir teisių nepriklausomai tvarkyti savo likimą pažeidimo“. Šiuos žodžius prie dokumento prirašė Andrejus Sacharovas ir dešimt jo bendraminčių. Tai jie jau tada suprato, kad Rusijos laisvė neįsivaizduojama be kaimynų laisvės.
Kreipimasis buvo skirtas ne tik TSRS, bet ir Vakarų Vokietijos valdžiai, Europos Chartą pasirašiusių šalių vyriausybėms, Jungtinių Tautų vadovui. Tačiau tas nevilties memorandumas kelią iki aukštų tarptautinių tribūnų skynėsi nelengvai. Ir žmonės, ir politikai buvo pavargę nuo „šaltojo karo“, ir grynai iš pragmatizmo daug kur nenorėta girdėti nerimo ir nelaimės varpų. 
Bet prieš 20 metų EUROPOS Parlamente nuskambėjęs žodis – ne tik palaikymas Baltijos tautoms, bet ir tolesnis kreipimasis į Jungtines Tautas, siūlantis svarstyti Baltijos šalių klausimą Jungtinių Tautų dekolonizacijos komitete skelbė apie naują – NEABEJINGĄ požiūrį. Šiandien belieka tik svarstyti, kodėl tą nevilties ledą pralaužė būtent EUROPOS PARLAMENTAS. Gal kad jis tiesiogiai renkamas Europos žmonių ir mažiau priklausomas nuo politikų? Bent per sekančius kelerius metus mus remiantis žodis iš Strasbūro skambėjo net tris kartus.
Keturių dešimčių bebaimių žmonių paritintas akmenėlis, paremtas tuometinių Europos politikų, kurie atsisakė kompromiso su savo sąžine, netrukus virto lavina, ne tik netrukus nušlavusia Berlyno sieną, nugriovusia geležinę uždangą virš Baltijos, bet ir suskaldžiusia į gabalus tiek metų virš viso žemyno tvenktą neapykantą.
Galbūt, būtume apsišaukėliai, tvirtindami, kad MES sugriovėme tarybinę imperiją ir tą sistemą. Ji sugriuvo pati, nes taip buvo lemta istorijos ir elementarios logikos. Mes neišnaikinome sienų Europoje – tai padarė patys EUROPIEČIAI. 
Bet tie drąsūs 45 ar 49 Baltijos patriotai žengė pirmą žingsnį, parodydami neišvengiamų pasikeitimų akivaizdoje LAISVĖS KELIĄ mums visiems. O Parlamentas žemyno, kuris vadinamas civilizacijos ir demokratijos lopšiu, ištiesė mums pagalbos ranką. 
Tai parama, kurią mes, patys, grįždami į Europos tautų šeimą, laikome ISTORINE.