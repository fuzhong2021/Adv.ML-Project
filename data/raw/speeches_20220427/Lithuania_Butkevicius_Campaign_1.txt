A.Butkevičiaus kalba Prezidentei D. Grybauskaitei Seime teikiant jo kandidatūrą į Ministrus Pirmininkus
2014
Gerbiamoji Seimo Pirmininke,
Seimo nariai,

dėkoju už galimybę pasitikrinti pasitikėjimą Vyriausybe Tautos atstovybėje. Man didelė privilegija ir garbė pristatyti Šešioliktosios Vyriausybės veiklą ir būsimus darbus.

Prieš pusantrų metų pradėjęs dirbti ministrų kabinetas paskelbė savo veiklos efektyvumo matą. Iškovota Nepriklausomybė turi užtikrinti Lietuvos žmonėms geresnį gyvenimą ne kur nors svetur, o čia, mūsų istorinėje Tėvynėje. Dar nepasibaigusio ekonominio sunkmečio akivaizda nesutrukdė iš esmės pakeisti požiūrį į valstybės ekonomiką. Šešioliktoji Vyriausybė pasiūlė kitą valstybės gerovės kūrimo kelią. Mažinti perteklinius suvaržymus, remti darbo vietų kūrimą ir visokeriopai skatinti verslą bei investicijas, kad augtų žmonių pajamos, mažėtų skurdas ir socialinė atskirtis tarp didmiesčių ir regionų. Ne diktuoti savo tvarką, o kartu su socialiniais partneriais rasti geriausius sprendimus.

Šio kelio gairių, vedančių Lietuvą į ekonominio augimo lyderes Europos Sąjungoje, tvirtai laikysimės ir ateityje. Šalyje stabiliai mažėja nedarbas, o vidutinis darbo užmokestis padidėjo net 6,2 procento. Ir tai didžiausias atlyginimų augimas per pastaruosius penkerius metus. Tačiau Lietuva taps tikrai stipri, kai atsigaus jos regionai, kai į juos norės sugrįžti per sunkmetį išvykusieji. Todėl ir toliau mūsų dėmesio centras bus regionai – jiems skirsime milijardines investicijas.

Šešioliktoji Vyriausybė priėmė iššūkį mažinti rekordinių aukštumų energetikos kainas ir stiprinti Lietuvos energetinę nepriklausomybę nuo monopolinio Rytų šaltinio. Jau praėjusių metų pabaigoje priimti sprendimai leido sustabdyti elektros ir dujų kainų augimą. Atnaujintos derybos su Rusijos koncernu „Gazprom“ taip pat davė gerų rezultatų – nuo liepos 1 d. gamtinių dujų tarifai buitiniams vartotojams mažėja vidutiniškai 20 procentų. Išpirkus iš „Gazprom“ ir Vokietijos bendrovės EON akcijų dalį, užtikrinome strateginių įmonių, transportuojančių ir parduodančių gamtines dujas, valstybės kontrolę. Toliau tęsime pastatų renovacijos pagal naują modelį, šilumos ūkio pertvarkos, biokuro ir kitas programas, kurios padės modernizuoti Lietuvos energetiką ir mažins kainas vartotojams.

Socialinėje srityje ne tik laikomės įsipareigojimo kompensuoti buvusios Vyriausybės nusavintas pensijas, bet nuo kitų metų planuojame pradėti jas didinti. Papildomas biudžeto lėšas panaudosime ir mažiausiai uždirbančių algų kėlimui. Tiems, kurie neturi ar nesugeba surasti darbo, Užimtumo programa numato įvairias įdarbinimo, grįžimo į darbo rinką formas. Kuriame pensijų sistemą, kuri mažins politinio įsikišimo rizikas, numatys objektyvų vertės palaikymo mechanizmą. Darbo santykius reglamentuojantis darbo kodeksas užtikrins kokybiškai naują socialinio saugumo ir santykių lankstumo balansą.

Per praėjusius metus pastebimai – 4,8 procentinio punkto sumažinome jaunimo nedarbą. Tai vienas geriausių rodiklių Europos Sąjungoje. Įgyvendindami Europos socialdemokratų jaunimo garantijų iniciatyvą, kurią pernai palaikė Europos Sąjungos Taryba ir kuriai jau numatytas finansavimas, jauniems žmonėms sudarysime dar geresnes sąlygas susirasti darbą.

2014- 2020 metų finansinė perspektyva – didelių galimybių laukas mūsų valstybei. Todėl paramos lėšas kreipiame naujų technologijų ir inovacijų programoms, mokslo ir verslo bendradarbiavimui, nes tai – geriausi įrankiai valstybei stiprinti savo galias ir nepralaimėti konkurencinėse kovose.

Daugelyje sričių Šešioliktoji Vyriausybė tik įpusėjo savo darbą. Reikia toliau stiprinti Lietuvos ekonominio augimo pagrindą. Toliau kursime palankią verslui ir investicijoms aplinką, ypač inovatyvių technologijų srityse, į naujas rinkas plėsime eksportą, taikysime naujas priemones kovoje su korupcija ir šešėline ekonomika, pavyzdžiui, imamės įgyvendinti išmaniąją mokesčių administravimo sistemą.

Tai nėra tušti pažadai. Kai prieš kiek daugiau nei metus paskelbėme ambicingą euro įvedimo siekį, atrodo, kad tuo tikėjo tik mūsų Vyriausybė. Dabar jau niekas neabejoja, kad euras tikrai bus nuo 2015 metų. Bet tam reikėjo ne tik žodžių, bet ir labai atsakingo ir sunkaus darbo. Tokiam darbui esame pasirengę. Prašau Jūsų pasitikėjimo ir kviečiu dirbti drauge.

Dėkoju už dėmesį.
 