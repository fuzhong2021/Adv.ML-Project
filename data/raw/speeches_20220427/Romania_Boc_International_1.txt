Leader: Emil Boc, prime-minister of Romania
Title: The speech of the Romanian prime-minister Emil Boc during the 65th general assembly of the United Nations
Date: 24 September 2010
Length: 2274
Link: http://www.gov.ro/alocutiunea-primului-ministru-al-romaniei-emil-boc-in-cadrul-dezbaterilor-generale-ale-celei-de-a-65-a-sesiuni-a-adunarii-generale-a-onu__l1a110512.html 
Alocuţiunea primului-ministru al României, Emil Boc, în cadrul dezbaterilor generale ale celei de-a 65-a sesiuni a Adunării Generale a ONU
Domnule Preşedinte, Domnule Secretar General, Doamnelor şi domnilor: 
Sunt onorat să mă adresez dumneavoastră şi să particip pentru prima oară la dezbaterea generală a Adunării Generale a ONU. Iau cuvântul în faţa dumneavoastră într-un moment când România sărbătoreşte 55 de ani de când a devenit stat membru al ONU, 55 de ani de multilateralism angajat, deoarece, într-adevăr, ţara mea şi cetăţenii săi au fost întotdeauna susţinătorii constanţi ai idealului acţiunii conjugate a naţiunilor pentru pacea, prosperitatea şi bunăstarea omenirii. Nicolae Titulescu, unul dintre marii români ai secolului XX, şi un diplomat ilustru, a afirmat odată că " dificultăţile creează adevărata fraternitate a naţiunilor". A spus aceste cuvinte, în septembrie 1931, în calitate de preşedinte al Ligii Naţiunilor, într-o perioadă de criză. Astăzi, suntem împovăraţi dinnou de provocări imense, şi trebuie să ne ridicăm la nivelul responsabilităţilor trasate nouă de către generaţiile prezente şi viitoare. Comunităţile de pe întreaga planetă se confruntă cu ameninţări crescânde , care de multe ori interacţionează. Schimbările climatice sporesc nesiguranţa alimentară şi energetică; problemele legate de sănătate şi de creştere a populaţiei măresc fenomenul migraţiei, în timp ce sărăcia face presiune asupra securităţii şi stabilităţii regionale. În acelaşi timp, suntem încurajaţi de un angajament tot mai mare al naţiunilor lumii de a acţiona împreună, şi de a împărtăşi o viziune şi voinţă de a depăşi dificultăţile. Obiectivele de Dezvoltare ale Mileniului, pe care le- am trecut în revistă cu câteva zile în urmă, sunt cel mai bun exemplu în acest sens. Adoptarea lor în anul 2000 a fost una dintre cele mai importante decizii de modelare a viitorului luate vreodată într-un context ONU. Simplul fapt că naţiunile au convenit asupra obiectivelor practice comune pentru a îmbunătăţi societatea umană a fost şi continuă să fie un moment de referinţă al timpurilor noastre. În ciuda progreselor inegale, suntem încrezători că ODM pot fi îndeplinite până în 2015, dar fiind faptul că naţiunile noastre gândesc şi acţionează împreună în vederea realizării acestora. Schimbările climatice trebuie să fie următorul nostru factor mobilizator. Nu trebuie să lăsăm diferenţele şi complexitatea enormă a intereselor să definească acţiunea noastră. Negocierile de la Cancun şi cele ulterioare, bazându-se pe Accordul de la Copenhaga, trebuie să deschidă calea pentru adoptarea în timp util a unui acord post-Kyoto, cuprinzător şi obligatoriu din punct de vedere legal. România, de asemenea, ca preşedinte al Comisiei ONU pentru Dezvoltare Durabilă va oferi sprijinul său neîngrădit şi atenţia sa, alăturându-se eforturilor internaţionale menite a eradica pericolele legate de mediu ce ameninţă planeta noastră. Cu toate acestea, în timp ce schimbările climatice ne vor afecta din ce în ce mai mult, o recesiune la nivel mondial tocmai ne-a lovit. În ciuda unui sistem bancar solid şi după aproape un deceniu de creştere economică susţinută, România nu a fost cruţată de scăderea economică care a afectat întreaga lume. Criza a arătat defectele sistemelor financiare şi economice naţionale şi internaţionale. A devenit evident că sistemul financiar mondial nu mai este adaptat la realităţile concurenţei la nivel mondial, nici nu poate face faţă folosirii inadecvate a principiilor pieţei libere. Într-adevăr, sistemul trebuie să fie revizuit.
 Domnule Preşedinte, Doamnelor şi domnilor,
Cateodata, dezvoltarea poate fi obtinuta rapid, cu resurse suficiente.
Dar dezvoltarea fără o bună guvernare este mai puţin probabil să fie de durată. O ţară fără cetăţeni egali nu poate fi niciodată bogată. România ştie foarte bine din propriul trecut, impactul negativ pe care lipsa de democraţie autentica, de drepturile omului şi libertate îl are asupra perspectivelor de dezvoltare pe termen lung.
Acesta este motivul pentru care noi nu trebuie niciodată să pierdem din vedere un document de referinţă- Declaraţia Universală a Drepturilor Omului - adoptată de către această Adunare, cu 62 de ani în urmă, la Paris. Principiile, valorile şi idealurile generoase înscrise în această declaraţie trebuie să rămână la temelia eforturilor noastre de guvernare. România joacă un rol activ în promovarea acestor valori fundamentale în partea noastră de Europa şi ori de câte ori experienţă sa poate fi utilă şi necesară. Nu trebuie să uităm că democraţia începe cu un pas esenţial: alegeri libere şi corecte. Procesele electorale pot fi îmbunătăţite, inclusiv în ţările cele mai avansate. Statele trebuie să fie pregătite să accepte faptul că îmbunătăţirile sunt uneori necesare, şi să fie capabile să asculte şi să înţeleagă apelurile la schimbare, din interiorul societăţilor noastre sau din afară. Votul în afara ţării este o problemă delicată şi dificilă, inclusiv în ţara mea. România lucrează în cooperare cu Divizia ONU pentru Asistenţă Electorală, instituţiile europene, precum şi Comunitatea Democraţiilor la dezvoltarea cunoştinţelor şi a celor mai bune practici în domeniul votului în afara ţării. Sperăm ca rezultatele primului seminar pe această temă găzduit de România în această vară va fi multiplicat şi împărtăşit de cât mai multe ţări şi regiuni. În zonele învecinate nouă, fie din Balcanii de Vest, zona Mării Negre sau din Europa de Est, trebuie să continuăm căutarea unor modalităţi de a îmbunătăţi libertatea de opinie şi de exprimare, a mass-mediei şi a alegerilor, şi statul de drept. În special, aş dori să subliniez importanţa pe care România o acordă dreptului universal la educaţie şi, în special la educaţia în limba maternă, pentru persoanele aparţinând minorităţilor naţionale şi etnice, în conformitate cu standardele şi practicile internaţionale.
România a jucat în ultimii ani un rol foarte activ în combaterea rasismului, radicalismului de orice fel şi a xenofobiei, fie în cadrul forurilor internaţionale, cum ar fi ONU, Uniunea Europeană, OSCE, Consiliul Europei, sau pe o bază bilaterală. În acelaşi timp, ţara mea continuă să fie un susţinător activ al diversităţii şi al multiculturalismului, precum şi al dialogului intercultural şi interreligios în cadrul Alianţei Civilizaţiilor. În Europa, s-a vorbit mult despre populaţia de etnie romă, în ultima vreme. Chestiuni precum: discriminarea, incluziunea socială, de asemenea, protecţia drepturilor şi libertăţilor fundamentale au fost ridicate. Dar Uniunea Europeană are o capacitate dovedită de a se adapta, de a aborda original şi de a rezolva problemele. Această capacitate rezultă din neobosita urmărire a respectării democraţiei, statului de drept, libertăţii şi drepturilor fundamentale. Noi credem că Europa este cel mai bun exemplu al unei democraţii trans-naţionale iar România este mandră să fie parte din ea.
Domnule Preşedinte,
Prevenirea conflictelor şi construirea păcii sunt priorităţi în lumea de astăzi. Nici una dintre ele nu poate fi izolată de eforturile pentru stabilizarea şi reconstrucţia zonelor şi societăţilor afectate de conflicte. Pentru a fi pus în practică cu succes, acest cadru conceptual are nevoie de un instrument operaţional consolidat ONU la care toate statele membre trebuie să contribuie cu întreaga lor capacitate. Acesta este motivul pentru care ţara mea a manifestat un interes deosebit şi a oferit contribuţii substanţiale la misiunile civile şi militare sub mandat ONU şi a început să dezvolte capacităţi dedicate, în esenţă de natură civilă, în zona de stabilizare şi reconstrucţie post-conflict . Cu doar câteva săptămâni în urmă, Bucureşti-ul a găzduit o conferinţă internaţională pentru a inaugura oficial Centrul român de pregătire pentru reconstrucţia post-conflict. El va fi deschis participării internaţionale şi sperăm să dezvoltăm o cooperare consolidată cu Oficiul ONU pentru Parteneriate, în această privinţă. Astăzi, România este onorată şi mândră să fi contribuit într-un mod susţinut la gestionarea prin cooperare internaţională a unui număr de situaţii de conflict şi de zonele de instabilitate. Am cel mai profund respect pentru bărbaţii şi femeile românce, care şi-au pierdut sau îşi riscă viaţa în zonele de conflict, precum şi pentru toţi militarii, poliţiştii, jandarmii şi personalul civil care deservesc peste tot în lume pentru a aduce pacea şi securitatea. Este necesar să ne reafirmăm hotărârea de a realiza angajamentele asumate la începutul misiunii internaţionale sub mandat ONU, în Afganistan. În timp ce salutăm rezultatele recentelor conferinţe de la Londra şi Kabul şi luăm notă de progresele realizate în asigurarea stabilităţii, securităţii şi dezvoltării acestei naţiuni greu încercate, aşteptăm cu nerăbdare momentul în care autorităţile afgane vor fi gata să-şi asume întregul spectru de responsabilităţi care le revin. Suntem tulburaţi de atacurile care au încercat să perturbe recentele alegeri legislative din Afganistan. Totuşi, permiteţi-mi să reiterez în acest cadru, admiraţie sinceră a României şi sprijinul său constant pentru hotărârea şi eforturile depuse de poporul afgan şi autorităţile acestui stat în vederea construirii unui stat stabil, democratic şi prosper, împotriva tuturor obstacolelor. România sprijină ferm implicarea în continuare a ONU şi a comunităţii internaţionale în reconstrucţia Irakului şi este gata să continue să ofere ajutor. Succesul dezvoltării suverane a Irak-ului depinde de reconcilierea naţională şi de dezvoltarea unor relaţii armonioase cu vecinii săi. În Kosovo, România continuă să susţină politic şi practic esenţialul mandat ONU precum şi rolul important al EULEX şi KFOR.  România a sprijinit Rezoluţia Adunării Generale cu privire la avizul consultativ CIJ, alături de Serbia şi toate ţările UE partenere şi îl salută ca o realizare importantă. Există încă temeri în regiune, astfel încât dialogul între părţi trebuie să continue. Noi considerăm acest dialog ca un pas necesar în generarea de securitate, stabilitate, prosperitate şi pace de durată în Balcanii de Vest. Respectând avizul consultativ al CIJ, România consideră în acelaşi timp că el nu examinează miezul problemei şi anume legalitatea creării a unui pretins nou stat. România îşi menţine opinia că secesiunea unilaterală nu este posibilă în temeiul dreptului internaţional. În consecinţă, România îşi va păstra poziţia de nerecunoaştere a Declaraţiei unilaterale de Independenţă a Kosovo. Vom continua să fim preocupaţi de conflictele îngheţate din regiunea extinsă a Mării Negre şi Caucazului de Sud. În timp ce soluţii la aceste conflicte continuă să fie explorate în formatele convenite, acestea trebuie să fie, de asemenea, monitorizate într-un cadru ONU lărgit, ca o modalitate de a încuraja dialogul şi a se asigura că evoluţiile rămân în limitele dreptului internaţional şi rezoluţiilor ONU. În Georgia, care este printre priorităţile de top ale României, este necesar ca ONU să continue să joace un rol important, împreună cu alţi actori, cum ar fi UE, care, prin intermediul Misiunii de monitorizare, contribuie enorm la stabilitatea în zonă. Discuţiilor de la Geneva şi participarea constructivă a tuturor părţilor aflate în conflict sunt de o importanţă majoră pentru întreaga regiune. România susţine că punerea deplină în aplicare a mandatului Misiunii de monitorizare UE, prin desfăşurarea sa pe întregul teritoriu al Georgiei, este menită să conducă la o soluţie durabilă. Susţinem de asemenea procesul de pace din Orientul Mijlociu, pe baza principiilor şi a dispoziţiilor prevăzute de rezoluţiile Consiliului de Securitate ONU şi pe baza foii de parcurs. Ne exprimăm speranţa că discuţiile directe actuale vor conduce la atingerea obiectivului de două state care să convieţuiască în pace şi securitate. Sperăm de asemenea că Israelul şi Siria, Israelul şi Libanul au putut identifica mijloacele necesare pentru a găsi soluţii pentru îmbunătăţirea relaţiilor lor. Revenind la rolul crucial al Organizaţiei Naţiunilor Unite în domeniul dezarmării, neproliferării şi controlului armamentului, aş dori să subliniez atât necesitatea de a consolida relevanţa dreptului internaţional cît şi punerea sa în aplicare pe deplin. România salută noul tratat dintre Statele Unite ale Americii şi Federaţia Rusă privind reducerea armelor nucleare, precum şi adoptarea documentului final al Conferinţei de revizuire a tratatului de neproliferare a armelor nucleare din mai 2010, care conţine acţiuni concrete pentru a promova cooperarea internaţională în domeniul dezarmării nucleare, neproliferarea şi utilizarea paşnică a energiei nucleare. Intrarea în vigoare a Tratatului cuprinzător de interzicere a testelor nucleare şi viitoarele negocieri pentru un tratat de interdicţie a producerii materialului fisionabil continuă să subiecte de mare interes pentru ţara mea. În plus, dezbaterile recente din prima Comisie pregătitoare referitoare la tratatul privind comerţul cu arme şi a patra reuniune bienala care va lua în considerare punerea în aplicare a Programului de acţiune al ONU privind armele de calibru mic şi armamentul uşor, ne dau speranţa unor evoluţii de succes în domeniul armelor convenţionale.
Domnule Preşedinte, Excelenţe,
Eforturile evocate în intervenţia mea necesită un multilateralism vibrant, cu o Organizaţie a Naţiunilor Unite puternică la baza sa. Aceasta premiza cere, la rândul său îmbunătăţirea relaţiilor funcţionale între ONU şi alte organizaţii internaţionale, cu o vocatie globală sau regională. Rolurile Uniunii Europene, NATO, Uniunii Africane, ASEAN, Francofoniei şi altor organizaţii în cooperarea cu ONU în regiune şi în sediul central trebuie să fie sprijinite şi consolidate de către toate statele membre. În acelaşi timp, amplul proces de realiniere şi reformă a ONU şi organismelor sale trebuie să fie în acelaşi ritm. În acest context, aş dori să salut călduros crearea Entităţii Naţiunilor Unite pentru egalitatea de gen şi emanciparea femeilor ca un important pas în reforma ONU. O felicităm pe doamna Michelle Bachelet, fostul preşedinte al Chile, pentru numirea în această poziţie importantă şi îi dorim mult succes. De asemenea, aş dori să -l felicit pe Secretarul General domnul Ban Ki-Moon, şi întreaga Organizaţie a Naţiunilor Unite pentru devotamentul şi angajamentul lor excepţional în promovarea femeilor. A 65-a Sesiune a Adunării Generale deschide un alt an în care trebuie să accelera reînnoirea Adunării şi să elaborăm decizii istorice privind reforma Consiliului de Securitate. România împărtăşeşte punctul de vedere conform căruia obiectivul major de reformare a Consiliului de Securitate trebuie să fie un organism mai eficient, transparent şi reprezentativ, ţara mea se va alătura oricărei mişcară pragmatice în această direcţie. Credem cu fermitate că Grupul ţărilor Europei de Est merită o mai bună reprezentare în Consiliul de Securitate în orice format de extindere.
Domnule Presedinte, Doamnelor şi domnilor,
Permiteţi-mi să închei afirmând că rolul nostru şi poziţia privitoare la problemele acestei lumi nu sunt definite de cele mai mari realizări ale noastre, ci de modul în care vom folosi aceste realizări pentru a întări pe cei mai vulnerabili dintre noi. Acest lucru a fost şi încă mai este cea mai nobilă misiune şi vocaţia a Organizaţiei Naţiunilor Unite, şi a noastră, a tuturor. Vă mulţumesc.
