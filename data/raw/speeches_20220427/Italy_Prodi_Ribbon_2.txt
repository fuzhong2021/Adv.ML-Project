Discorso del Presidente del Consiglio dei Ministri Romano Prodi per  l’insediamento del Presidente della Corte dei Conti Tullio Lazzaro  
Signor Presidente della Repubblica,  
Autorità,  
Signore e Signori,  
sono oggi qui per portare il saluto mio e del Governo al nuovo Presidente della Corte nel  giorno del suo insediamento.  
Nel formulare il più vivo e sentito augurio di un buono e proficuo lavoro al Presidente ed a  tutti i Magistrati della Corte, è mio intendimento rammentare l’importanza e l’attualità  dell’opera che la Corte svolge nell’esercizio dei suoi compiti istituzionali.  Un organo di controllo che nel tempo ha visto mutare ed accrescere le proprie attribuzioni,  ma che ha saputo adeguare le proprie funzioni e la propria stessa struttura alla evoluzione  dell’ordinamento pubblico.  
Una Istituzione attenta non solo a verificare che l’utilizzo delle risorse che provengono dalla  collettività sia rispettoso dei precetti posti dalla legge, ma anche a verificare l’effettivo  perseguimento degli obiettivi, in termini di economicità e di efficacia dell’agire delle  amministrazioni pubbliche.  
In questa prospettiva, il ruolo istituzionale affidato alla Corte dei Conti trova un virtuoso  parallelismo nell’azione del Governo, ispirata al rigore economico e che sta consentendo un  importante recupero sulla strada del risanamento, del contenimento della spesa pubblica,  della riduzione del deficit.  
Il precetto costituzionale che pone la Corte a presidio dei conti pubblici e del loro corretto  utilizzo è, infatti, elemento essenziale in una prospettiva di buon governo: e per questo forte  è stata l’esigenza, in anni di difficile congiuntura economica, di rafforzare gli strumenti di  verifica e di controllo della spesa pubblica.  
Le riforme dei controlli della Corte dei Conti e delle sue funzioni giurisdizionali sono nate  dalle riforme organiche del 1994 e del 1996 ed esprimono, anche nei mutamenti successivi,  una costante attenzione del Legislatore e del Governo a che i compiti di istituto potessero  essere realizzati al meglio.  
In taluni casi si è trattato di misure speciali ed all’apparenza meno coordinate calibrate  sull’esigenza di dare un segnale, pur importante, di contenimento di alcune categorie di  spesa per lo più discrezionale.  
In altri casi, si è dato corso ad interventi organici e di razionalizzazione, finalizzati a  perfezionare il sistema dei controlli ed il monitoraggio della spesa, integrando le diverse  competenze e responsabilità istituzionali.  
Il controllo sulla gestione rappresenta in questo panorama uno dei compiti di maggior rilievo  affidato dall’ordinamento alla Corte dei Conti.  
Esso è il risultato di una evoluzione dei sistemi istituzionali, le cui origini possono ritrovarsi  nel nostro Paese, come in tutti gli Stati moderni, già nell’immediato dopoguerra ed è una  attività che esamina gli andamenti generali della finanza pubblica, attraverso l’analisi del  rendiconto generale dello Stato e l’espressione di valutazioni sui principali documenti della  manovra finanziaria e sulla copertura delle leggi di spesa, sia, sulla base di specifici  programmi annuali, le attività e la gestione di tutte le diverse soggettività pubbliche.  
La finalità è soprattutto quella di accertare il conseguimento da parte dell’amministrazione  degli obiettivi prefissati dalla legge e le caratteristiche poste in essere per realizzarli, con  particolare riguardo ai profili dell’efficacia, efficienza ed economicità dell’azione  amministrativa.  
Una considerazione particolare merita in quest’ottica il controllo effettuato sulla gestione  delle autonomie regionali e locali.  
Va proprio in questa direzione, a ben vedere, il perfezionamento normativo apportato  dall’ultima legge finanziaria che, con il comma 473, ha previsto che i programmi di controllo  sulla gestione del bilancio e del patrimonio delle amministrazioni pubbliche non territoriali,  nonché sulle gestioni fuori bilancio e sui fondi di provenienza comunitaria, svolti dalla Corte  dei Conti siano stabiliti sulla base delle priorità previamente deliberate dalle Commissioni  parlamentari competenti.  
La scelta della legge finanziaria afferma, come già avviene nei rapporti con gli enti locali, il  valore essenziale di una sinergia tra controllo della Corte ed organi elettivi sottolinea il 
rapporto di ausiliarietà della Corte dei Conti con il Parlamento, e, attraverso questo, con la  collettività rappresentata rendendo evidente una delle finalità preminenti del controllo:  garantire la trasparenza della gestione e consentire le istituzionali valutazioni del Parlamento  e del corpo elettorale.  
Nella stessa prospettiva di evoluzione del ruolo della Corte dei Conti, doveroso è un cenno  alle disposizioni contenute nel nuovo titolo V della Costituzione e nella conseguente legge n.  131 del 2003, che amplia e rafforza il controllo, dalla legge stessa definito collaborativo,  della Corte nei confronti di Regioni ed enti locali.  
Un controllo che è svolto nell’interesse degli enti stessi e che non è, quindi, impeditivo o,  come è stato detto, di freno all’azione amministrativa, ma d’impulso, finalizzato a verificarne  la correttezza e l’efficacia, ad individuare le principali criticità, suggerendo i rimedi per farvi  fronte.  
Tempestiva e condivisibile è stata al riguardo la scelta della Corte di istituire al proprio  interno una specifica sezione delle autonomie con compiti sia di referto al Parlamento sugli  andamenti generali della finanza regionale e locale, sia di promuovere l’auto-coordinamento  delle neo istituite sezioni regionali.  
La Corte dei Conti da oltre centoquarant’anni, esercita i suoi compiti di controllo e  giurisdizionali: è un ente che ha dato e che ancora può dare molto al Paese.  Talvolta le viene imputato un eccesso di rigore formale.  
Tengo ad evidenziare che il rigore, a prescindere dalla patologia del formalismo privo di  contenuto e costrutto, è invece un essenziale valore da salvaguardare e promuovere.  È un valore che certamente la Corte esercita quando è chiamata a perseguire la  responsabilità amministrativa e contabile. E lo è pure quando svolge la salutare azione di  controllo sulla gestione delle amministrazioni pubbliche.  
Nel settore del controllo, peraltro, l’evoluzione subita dall’ordinamento pretende oggi, in chi  è chiamato ad esercitare un’attività tra le più difficili la conoscenza profonda non solo delle  scienze giuridiche, ma anche di quelle economiche, statistiche ed aziendalistiche.  Per corrispondere al meglio ai nuovi compiti cui è chiamata dall’Ordinamento, la Corte dovrà  essere sempre più dotata di nuove capacità e competenze, con professionalità di tipo  economico e finanziario, tali da “creare valore” nell’intero sistema istituzionale.  Competenze indispensabili nell’esercizio del controllo di gestione, al fine di migliorare la  qualità e l’efficacia dell’azione amministrativa.  
In questa prospettiva, la Corte dei Conti è chiamata a contribuire, con la sua esperienza e i  suoi nuovi e accresciuti saperi, al disegno di modernizzazione anche tecnologica  dell’amministrazione.  
Una modernizzazione che fa parte degli obiettivi fondamentali del programma di Governo ed  uno degli assi prioritari della sua azione da realizzare anche attraverso una più stretta  integrazione tra pianificazione strategica e pianificazione finanziaria, che garantisca altresì  l'utilizzo trasparente delle risorse pubbliche.  
In proposito, ricordo che di recente il Governo ha definito in una direttiva gli obiettivi  strategici di modernizzazione del Paese. Spetta ora alla Pubblica Amministrazione  provvedere alla loro attuazione improntando la propria attività a canoni di efficienza ed  efficacia e di rispetto dell'etica pubblica.  
La Pubblica Amministrazione deve perciò guardare alla Corte dei Conti non come a un  temibile e talora “ottuso” guardiano, ma piuttosto come a un prezioso organo di consulenza  e di collaborazione, anche quando esprime giudizi severi sull’organizzazione o sull’azione  amministrativa.  
Il Governo avverte la responsabilità istituzionale di saper ascoltare le sempre puntuali  riflessioni della Corte che giungono a sostegno della sua funzione di indirizzo politico amministrativo e di iniziativa legislativa.  
Anche le funzioni giurisdizionali della Corte dei Conti sono state oggetto in quest’ultimo  decennio di sensibili modificazioni.  
Grande è stato l’impegno degli organi giudicanti e requirenti dell’Istituto che, nella loro  stragrande maggioranza, hanno dato e danno equilibrata e saggia attuazione ai precetti  posti dalla legge, per far si che il timore della responsabilità erariale non si traduca  nell’immobilismo degli amministratori, con pregiudizio grave al buon andamento dell’agire  pubblico.  
Anche in questo delicato settore, tuttavia, molto ancora può essere fatto. 
Penso in primo luogo alla urgenza dell’adozione di un nuovo regolamento di procedura,  quello vigente risale addirittura al 1933, in relazione anche ad esigenze di parallelismi con il  “giusto processo”; penso, inoltre, alla necessità di un processo riformatore che dia effettività  ancora maggiore alle pronunce del giudice contabile attraverso, ad esempio, il rafforzamento  di meccanismi sanzionatori di natura non necessariamente patrimoniale.  
La Corte dei conti è chiamata a nuove sfide: soprattutto a seguito della riforma  costituzionale del 2001 il suo contributo è decisivo per la modernizzazione degli apparati  pubblici e del Paese nel suo insieme.  
Per questo, il mio augurio e quello di tutto il Governo al Presidente ed a tutti i magistrati  della Corte è che essa possa svolgere la sua missione sempre al meglio ed in condizioni di  piena integrazione e sinergia con il Parlamento, il Governo e le autonomie.  Presidente Tullio Lazzaro: la Sua storia nella Corte dei conti e nelle Istituzioni è una ulteriore  garanzia di successo per l’azione che Lei svolgerà alla guida dell’Istituto.  Buon lavoro, Presidente.