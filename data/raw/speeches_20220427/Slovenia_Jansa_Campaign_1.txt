http://www.sds.si/news/799 

​ Govor Janeza Janše na konvenciji SDS
sreda, 29. 9. 2004 

Predsednik SDS Janez Janša je v torek, 28.9.2004 na prireditvi ob koncu volilne kampanje nagovoril tuje goste, kandidate, člane stranke in njene simpatizerje

Spoštovani kolegice in kolegi,
cenjeni gostje, novinarke in novinarji, dragi prijatelji...
Tole naše srečanje danes je najlepši del tega predvolilnega časa, kajti v slovensko prestolnico smo prinesli upanje in podporo deset in stotisočev naših rojakov, s katerimi smo se srečali v zadnjih tednih. Vesel sem, da lahko sredi tega veselega vzdušja in pozitivne energije podelim z vami nekaj misli ob finalu priprav na parlamentarne volitve, ki so pred vrati.
Za nami je velik del predvolilnega nastopa. Dobro ste se odrezali. Kandidati, volilni štabi, naši dragoceni članice in člani. V zelo neenakopravnih pogojih, z malo denarja in medijske podpore smo iz tedna v teden uspeli pridobivati in večati podporo Slovenk in Slovencev, državljank in državljanov. Že prej smo si zagotovili mednarodno podporo najmočnejše skupine evropskih in svetovnih strank. V zadnjih mesecih se nam je pridružilo na stotine novih moči, ponovno smo združili večino sil iz časov slovenske pomladi.
Podpora nam raste, ker imamo dober program, ker držimo dano besedo in ker imamo tisto najpomembnejše v vsaki politiki, ki se trudi za splošno blaginjo: Gre nam za stvar!
Na teh volitvah nastopamo z listo kandidatk in kandidatov, ki je res dobra. Res je na njej premalo kandidatk in s tem nismo zadovoljni, vendar bomo lahko prave primerjave naredili šele po volitvah. Prepričan sem, da bo SDS izvolila v parlament najmanj toliko poslank kot ostale večje stranke. Mimogrede, ko smo na predsedniških volitvah predlagali kandidatko za predsednico države, se ni v njeno podporo oglasil nihče izmed teh, ki imajo danes polna usta enakopravnosti spolov. Takrat so vsi v en glas zatrjevali, da spol sploh ni važen.
Tisto, kar je glavna značilnost naše kandidatne liste, je osnovni profil. Na naši listi z velikansko večino prevladujejo kandidati, ki so se že doslej izkazali v življenju. Ki vedo, kaj pomeni zaslužiti plačo ali postaviti podjetje v pogojih tržnega gospodarstva. Na listi SDS je tudi 28 samostojnih podjetnikov, medtem ko je na listi naše glavne konkurentke LDS več kot dve tretjini takšnih, ki so strošek proračuna.
Celo v sedanji vladi prevladujejo ministri, vključno z g. Ropom, ki še nobene plače doslej niso zaslužili na trgu. Ki ne vedo, kaj je to konkurenca. Niti tega, kaj je čakalna vrsta. Prepričani so, da gospodarsko rast dosegamo s premetavanjem statističnih podatkov. In da kvadratni meter parcele na slovenski obali za vse stane 500 tolarjev. Spoznajo se na vse, še posebej v času volilne kampanje. So hkrati strokovnjaki za statiko Črnokalskega viadukta in personalizem Edvarda Kocbeka.
Na naši poti po Sloveniji smo v zadnjih tednih večkrat srečali veliko vozilo, na katerem je pisalo: Slovenija expres.
To seveda ni bila reklama za loterijo Slovenija, ki izvaja igro na srečo z enakim imenom, temveč predvolilni avtobus LDS. Zanj so izbrali nadvse primerno ime. Če kaj, potem znajo izbirati imena. Tudi LDS je bila pred štirimi leti podobna loteriji. Obljubljala je srečo in visoke dobitke vsem. Veliko ljudi je kupilo njihovo srečko in glasovalo zanje. A danes ugotavljajo, da je bilo z izpolnjenimi obljubami ravno tako kot z zadetki na loteriji. Silno malo zadetkov. Pravzaprav samo nekaj.
Z obljubami LDS je tako kot z loterijo. To je res Slovenija expres.
Sicer pa se ne smemo čuditi, da Slovenija v zadnjem času ni napredovala bolje in hitreje. Na programskem kongresu glavne vladne stranke je udeležence preko satelitske zveze iz Argentine hrabril in bodril tudi njihov dolgoletni ideolog dr. Slavoj Žižek. Njegova najbolj udarna izjava letos se glasi: Tri minute dobrega filma mi pomeni več kot usoda cele Slovenije.
Slovenijo ima v rokah stranka, ki bolj ceni nekaj minut filma kot vse nas, ki v tej državi živimo. In to celo sami priznavajo. Po eni strani smo jim lahko hvaležni za iskrenost, po drugi strani pa je skrajni čas za streznitev, kajti nekdo se norčuje iz vseh nas skupaj! Naredimo torej konec neodgovornemu pristopu k upravljanju z državo.
Naj gledajo filme, mogoče bi lahko v katerem tudi nastopili. Npr. v tistem z naslovom: »Bilo nam je prelepo, dokler so drugi plačevali naše račune!«
Povsem resno se moramo vprašati, kako je mogoče, da nam vlada nekdo, ki javno priznava, da mu Slovenije ni mar? Da imamo nekaj, kar ne bi bilo mogoče nikjer drugje. Si predstavljate, da bi ideolog francoskih socialistov izjavil, da ima rajši tri minute filma kot Francijo? Ne, to ni mogoče nikjer drugje kot pri nas, v skrajno ideološko sprevrženem medijskem prostoru, kjer se pojmi stalno sprevračajo in obračajo.
To, kar je npr. v normalnem svetu levica, t..j. socialisti in kar je njen nasprotni pol, desnica, t.j. liberalci, je v Sloveniji združeno skupaj v konglomerat starih privilegijev, na hitro obogatelih tranzicijskih tajkunov in socialne demagogije.
Ta mešanicaje pri nas na žalost na oblasti 12 let na 50 let totalitarne podlage.
A sedaj se ta čas vendarle končno izteka. Naredili so 5 osebnih napak in 3 oktobra se finalna tekma končuje.
Prva osebna napaka:
Na stotine neizpolnjenih obljub. Obljubili so veliko, pravzaprav vse, naredili malo. Kje je 5% gospodarska rast? Kje dokončane avtoceste? Kje so krajše čakalne vrste? Kje so višje pokojnine? Kje so evropske plače? Kolikor vemo, jih imajo samo v Forumu 21, imata jo Janez Potočnik in Jože Lenič. Kaj pa ostali? Ostali imamo evropske stroške.
Celo statusa novinarjev niso uredili, tako da nam sedaj na dan volitev grozi stavka. To bo res videz stabilne in urejene države, ki bo obšel svet.
Druga osebna napaka:
Zatiranje podjetništva z visokimi davki na delo, plačilno nedisciplino in zapletenimi administrativnimi postopki. Naši zakonski predlogi za vzpodbujanje podjetništva v manj razvitih regijah so bili arogantno zavrnjeni.
Tretja osebna napaka:
Klientelizem in korupcija: povsod so njihovi. Brez Gregorja iz LDS in Potrča iz ZL ni bilo in ni pomembne funkcije v upravi, gospodarstvu in bankah. Celo ljudje iz LDS se pritožujejo. Besedičenje o stroki, a izkaznica LDS ali ZL še nikoli tako pomembna. Neizkoriščeni mnogi potenciali. Korupcija. Počasnejša gospodarska rast. Na javnih razpisih zmagajo njihovi in ne tisti, ki so boljši. Zato vsi plačujemo večje davke.
Četrta osebna napaka:
Omogočili so goljufanje desettisočev, krajo težko prigaranih prihrankov od Les banke do Sicure, Rdečega križa, Oriona, Zbiljskega gaja itd. Nobeden še ni za zapahi, kajti kotišče teh lopovščin je klientelizem. Povsod so njihovi. Tožilce postavlja vlada. Pade mu 160 založenih spisov iz omare, pa nobenega postopka proti njemu. Generalna državna tožilka zato celo napreduje v ministrico in kandidatko LDS.
Peta osebna napaka:
Ksenofobija in nestrpnost do vsega, kar je slovensko in ignoranca pravne države. Na stotisoče državljanov čaka na odločbe sodišč in državnih organov, mnogi že leta in leta. A oblast izdaja odločbe t.i. izbrisanim, brez zakonske podlage, referendumu navkljub in to brez individualne obravnave posamičnih primerov. Če bo ista oblast ostala tudi po 3 oktobru, bomo vsi plačevali milijardne odškodnine t. i. izbrisanim.
Spoštovani,
igralca, ki naredi 5 osebnih napak, v pošteni tekmi zamenjajo. Nam pa tisti, ki so godni za odhod z igrišča, napovedujejo, da bodo spreminjali Slovenijo.
Slovenije ni treba spreminjati, spremeniti pa je treba politiko.
Potrebujemo:
1. Politiko dobrega in poštenega upravljanja z državo
2. Sproščeno šolo, ki bo mlade učila in vzgajala za življenje. MODERNIZACIJO ŠOLSTVA, KI MORA ČIMPREJ IZ ZATOHLE GABROVE SENCE NA EVROPSKO SONCE.
3. Ugodno okolje za podjetništvo, plačilno disciplino in enostavnejše administrativne postopke
4. Nižje davke na delo in višje na kapitalske dobičke s tem, da so za investicije in nova delovna mesta potrebne znatne davčne olajšave. Tudi za vlaganje v demografsko in razvojno ogrožene občine in regije.
5. Stabilen sistem zdravstvenega varstva s kratkimi čakalnimi dobami
6. Stabilen sistem pokojninskega varstva...
7. učinkovito in prijazno državno upravo, ki se bo zavedala, da je tu zaradi ljudi in ne obratno
8. socialno politiko, ki bo omogočila enake izhodiščne možnosti mladim, preprečila odrivanje starejših in invalidov na obrobje družbe ter začela oblikovati zavest splošne solidarnosti in sočutja v družbi.
9. Varstvo okolja in trajnostni razvoj. To je naša velika prednost v EU. Ne zavedamo se je dovolj. Andora, 60.000 prebivalcev, ima nekajkrat več turističnih nočitev kot SLO.
10. Odločno, a trezno zunanjo politiko. Varnost – doma in nasploh. Moramo biti sposobni, da se zavarujemo pred vedno večjimi tveganji globalnih izzivov.
Potrebujemo dobre podjetnike, visoko gospodarsko rast, učinkovito upravo, sproščeno in dobro šolo, bogato kulturno ponudbo, a hkrati tudi politiko vključevanja, sočutja in solidarnosti. Smo za zdravo ravnotežje. Za okolje, ki nagrajuje dobre in najboljše v pošteni konkurenčni tekmi, ki spoštuje materialne dobrine, denar in lastnino, vendar iz denarja ne dela temeljne vrednote.
Pripadamo generaciji, ki so jo najprej učili, da je temeljna vrednota skupnost, socialistična družba in da posameznik ne šteje. Danes nas isti preroki, tokrat zbrani v Forumu 21, učijo, da je temeljna vrednota denar, kapital.
Mi pa vemo, da so učili krivo vero nekoč in da krivo vero učijo danes. Ni res, kar so učili nekoč in ni prihodnosti v nauku, da je kapital vse.
Za nas je temeljna vrednota človek v svoji materialni, socialni in duhovni razsežnosti. Samo tako, da postavimo v središče človeka, svobodnega in odgovornega posameznika, lahko gradimo povezano, samozavestno skupnost, ko bo preraščala v dobro in odprto družbo.
In natanko to nameravamo početi po 3. oktobru. To je naš strateški cilj, zanj zbiramo podporo in energijo. Vabimo vse, da se nam pridružijo. Kdor ni proti nam, ta je z nami.
Spoštovani kolegice in kolegi, dragi prijatelji!
Imamo veliko odgovornost. Bolj kot kadarkoli doslej je od rezultata SDS na teh volitvah odvisna dobra prihodnost Slovenije. Potrudimo se v teh zadnjih dneh. Veliko lahko še naredimo.
Nam Slovenija in blaginja vseh, ki v njej živimo, pomeni vse. Za Slovenijo smo se bojevali, z njo smo rasli in se učili.
Danes smo pripravljeni na Novo pot.

