WYSTĄPIENIE PREZESA RADY MINISTRÓW JAROSŁAWA KACZYŃSKIEGO NA SPOTKANIU Z SZEFAMI PRZEDSTAWICIELSTW DYPLOMATYCZNYCH AKREDYTOWANYCH W RP

Ekscelencje, Panie i Panowie, Ambasadorowie,
Dostojni Goście,
Chciałbym skorzystać z tej miłej okazji naszego spotkania, by przedstawić Państwu główne kierunki zainteresowania polskiej polityki zagranicznej.
Zacznę może od tego, co uważamy w naszej polityce zagranicznej za najistotniejsze. Chcemy - i sądzę, że nikogo to nie zdziwi - umacniać pozycję naszego kraju i jednocześnie, na miarę naszych możliwości, przyczyniać się do stabilizacji i pokoju w Europie i na świecie. Uważamy, że owa stabilizacja i doprowadzenie do wygaszenia konfliktów prowadzi przede wszystkim poprzez umocnienie tych struktur życia międzynarodowego, które już istnieją i które w tej roli się sprawdziły.
Z wielką radością mogę powiedzieć tutaj prawdę oczywistą - Europa mimo różnego rodzaju trudności, jakie miały miejsce w latach 90 jest dzisiaj sferą bezpieczeństwa, sferą wolności. Dzieje się to w wielkiej mierze dzięki istnieniu i rozwojowi Unii Europejskiej. Polska jest, chce być dziś i w przyszłości członkiem Unii Europejskiej. Chce uczestniczyć w dyskusji, która rozpocznie się w przyszłym roku, dyskusji, która rozstrzygnie, jak w najbliższych latach 
i najbliższych dziesięcioleciach ma Unia Europejska wyglądać.
Biorąc udział w tej dyskusji, bardzo mocno będziemy podkreślali to, iż Unia Europejska może 
i powinna odgrywać większą niż dziś rolę, także w skali światowej jako jeden z najważniejszych podmiotów światowej polityki. Można to uzyskać wtedy, jeżeli przekształcenia Unii Europejskiej doprowadzą do tego, że jej polityka zewnętrzna będzie po pierwsze faktem, po drugie będzie polityką ponadnarodową, czyli wyrażającą coś więcej niż tylko stosunek sił 
w ramach UE.
I wreszcie po trzecie, jeśli Unia Europejska będzie dysponowała na arenie światowej realnymi siłami. To wymaga nowych rozwiązań, ale jednocześnie kontynuacji już podjętych przedsięwzięć. Można powiedzieć, że Unia Europejska zadebiutowała już w pewnej nowej roli na arenie międzynarodowej poprzez swoje zaangażowanie w wygaszanie różnych konfliktów. Sądzimy, że to jest droga, którą kontynuować trzeba, ale trzeba kontynuować w innym obudowaniu instytucjonalnym, a przede wszystkim ze znacznie większymi siłami.
Ktoś może sądzić, że to przeciwstawia się podziałowi Unii na państwa narodowe. Otóż jesteśmy przekonani, że można znaleźć tego rodzaju europejskie rozwiązania, które spowodują, że ta pozorna sprzeczność zostanie rozwiązana. Jesteśmy przekonani, że może się to udać. Jednocześnie jesteśmy przekonani, że Unia Europejska dla swojej wewnętrznej organizacji potrzebuje paktu podstawowego. Ten pakt powinien zapewnić taki stan funkcjonowania Unii, w ramach którego będą podtrzymane podstawowe wartości związane z prawami człowieka 
i z demokratycznym charakterem państw unijnych, a z drugiej strony będzie mogła być zapewniona odpowiednia koordynacja. Jesteśmy przekonani, co chcę bardzo mocno podkreślić, że można to uczynić w sposób racjonalny wtedy, jeżeli UE nie będzie przeciwstawiana państwom narodowym. Jest to kwestia mechanizmów decyzyjnych, które zostaną przygotowane w ramach tej dyskusji.
Zdecydowanie będziemy dążyli do tego, by w tych mechanizmach decyzyjnych właściwą rolę odgrywały także nowe państwa Unii Europejskiej. Będziemy także dbali o to, by Unia się nie zamykała, by istniała możliwość jej rozszerzania. Uważamy, że ta swego rodzaju misyjna funkcja UE jest bardzo ważna dla jej tożsamości, dla jej siły, a więc także dla jej przyszłości. Ale poprzez to dla przyszłości Europy i przyszłości świata.
Jeszcze jedna sprawa związana z Unią Europejską jest niesłychanie ważna. Dla nas ta waga jest szczególna. To jest kwestia stosunków ze Stanami Zjednoczonymi. Jesteśmy głęboko przekonani, że to wszystko, co jest dzisiaj trudnością, kłopotem w tych stosunkach, powinno być przełamywane. Jesteśmy głęboko przekonani, że definiowanie tożsamości Unii Europejskiej przeciw Stanom Zjednoczonym, w konfrontacji ze Stanami Zjednoczonymi, nie ma żadnego sensu. Polska traktuje w dalszym ciągu dobre stosunki ze Stanami Zjednoczonymi jako wielką wartość. Będziemy te dobre stosunki podtrzymywać i rozwijać.
Wielką wagę przywiązujemy także do naszych stosunków ze wschodnimi sąsiadami i bardzo byśmy chcieli, by możliwie jak najszybciej te stosunki miały charakter wewnątrzunijny. Ale zdając sobie sprawę z tego, że to wymaga czasu, rozwijamy te stosunki i w ramach przedsięwzięć unijnych, a także w ramach relacji bilateralnych. Będziemy to czynić nadal. Zarówno jeżeli chodzi o Ukrainę, jak i kraje dalej geograficznie położone, ale nam bliskie, jak np. Gruzja. Będziemy dążyć do tego, by te kraje znalazły się w szeroko rozumianej strefie bezpieczeństwa.
Oczywiście wielką wagę mają dla nas także stosunki z innymi sąsiadami. Mamy świetne stosunki z Litwą, Słowacją i Czechami. Liczymy na to, że będziemy mogli już bardzo niedługo powiedzieć to samo o naszych stosunkach z Niemcami.
Wielkim problemem pozostają nasze stosunki z Federacją Rosyjską. Z radością stwierdzamy, że ostatnio pojawiły się objawy pewnej poprawy i mamy nadzieję, że w ciągu najbliższych tygodni te objawy będą już dostrzegalne dla wszystkich. Jest to bardzo istotne ze względów geopolitycznych, ale także tych związanych z historią naszych państw i narodów. Nigdy nie mieliśmy zamiaru utrzymywania konfliktów, prowadzenia do złych stosunków z naszym wielkim sąsiadem i chciałbym to tutaj mocno podkreślić. Wierzymy, że pozytywne zmiany będą postępowały szybko.
Kierunkiem polskiej polityki zagranicznej, który dotąd był realizowany w naszym przekonaniu zbyt mało energicznie, są stosunki z krajami azjatyckimi. Chcemy je intensyfikować. Liczę, że bardzo sprzyjać temu będzie najbliższe spotkanie w Helsinkach. Będziemy tą drogą, którą zapowiedziałem w exposé szli z całym zdecydowaniem i mamy nadzieję, że spotkamy się z odpowiednim odzewem, ze zrozumieniem, z chęcią nawiązywania bliższych stosunków z drugiej strony. Szczególne znaczenie mają tutaj stosunki z wielkimi krajami Azji, z Chinami i Indiami.
Będziemy też z możliwie największą energią starać się o intensyfikację naszych stosunków z krajami Ameryki Łacińskiej i Afryki. Tutaj w naszym przekonaniu zrobiliśmy dotąd zbyt mało i chcemy to naprawiać. Chcemy, by stosunki z tymi ważnymi częściami świata stały się także integralną, praktyczną częścią naszej polityki zagranicznej we wszystkich jej wymiarach zarówno politycznym, jak i ekonomicznym.
Parę słów chciałbym także poświęcić stosunkom z krajem, z którym łączą nas więzi szczególnego rodzaju. Nie jesteśmy sąsiadami, a mimo wszystko historia powoduje, że jesteśmy sobie bliscy. Bardzo wysoko cenimy sobie przyjazne stosunki z Izraelem, będziemy je podtrzymywać. Poświęcona temu będzie także bardzo już bliska w czasie wizyta Prezydenta Rzeczypospolitej w Izraelu. Będziemy czynić wszystko, by były one tak dobre, jak są obecnie a nawet coraz lepsze. Z tymi stosunkami łączy się także to wszystko, co chcemy czynić dla pokoju na Bliskim Wschodzie. Chcemy być tutaj zaangażowani w interesie wszystkich żyjących tam narodów, bo jesteśmy głęboko przekonani, że pokój i stabilizacja są temu bardzo obiecującemu regionowi w najwyższym stopniu potrzebne. Będziemy nasze zaangażowania podejmować - mówię tutaj o Libanie, będziemy je kontynuować - mówię o Iraku, będziemy czynić wszystko, by ten region stał się regionem pokoju, by ten wielki konflikt, który trwa tam już od dziesięcioleci zaczął zmierzać ku zakończeniu. Wiemy, jak to trudne, ale mimo wszystko wierzymy, że jest to możliwe.
Chciałbym kilka słów poświęcić jeszcze jednej bardzo ważnej sprawie, której nie da się połączyć z jednym państwem czy jednym regionem geograficznym. Chodzi o pewien aspekt międzynarodowego bezpieczeństwa, który z każdym rokiem, niemalże z każdym miesiącem staje się coraz bardziej istotny i w wielu miejscach świata powoduje napięcia, konkurencję, a bywa nawet, że ostrzejsze starcia. Chodzi mianowicie o bezpieczeństwo energetyczne, czy może, szerzej mówiąc, bezpieczeństwo gospodarcze. Polska jest w najwyższym stopniu zainteresowana tym, by w tej sferze doszło w skali europejskiej, a jeśliby się dało także w światowej, do ustalenia reguł, do stworzenia międzynarodowych zabezpieczeń, doprowadzenia do takiej sytuacji, w której bezpieczeństwo energetyczne stanie się integralną częścią światowego bezpieczeństwa i jednocześnie nie będzie możliwości wykorzystywania środków związanych z energetyką dla celów pozagospodarczych.
Przedstawiłem tu w ogromnym skrócie główne kierunki zainteresowania naszej polityki. Oczywiście polityka odbywa się zawsze poprzez konkretne decyzje, poprzez reagowanie na różnego rodzaju nowe, często nieprzewidywalne sytuacje. Generalne ramy polityki pozostają jednak niezmienne. I to, co chciałem tutaj Państwu przekazać, pozostanie niezmienne, jeśli tylko nie nastąpią na światowej scenie jakieś wielkie zmiany. Nic w tej chwili tego nie zapowiada i dlatego sądzimy, że ta prezentacja celów polskiej polityki zagranicznej pozostanie aktualna przez dłuższy czas.
Chciałem jeszcze raz podziękować Waszej Ekscelencji, Ekscelencjom, Paniom i Panom Ambasadorom za przybycie.
