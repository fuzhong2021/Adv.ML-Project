Discursul lui Calin Popescu Tariceanu, premier desemnat al Aliantei PNL-PD
24/11/2004 / 23/11/2004
http://www.newsbucovina.ro/actualitate/10753/discursul-lui-calin-popescu-tariceanu-premier-desemnat-al-aliantei-pnl-pd

Sunt onorat, dar si marcat de acest moment.
Da! Este o onoare pentru mine sa fiu desemnat de Alianta D.A. pentru o misiune atat de importanta. In acelasi timp, atat mandatul cat si momentul sunt cu totul deosebite!
Am intalnit mii de oameni zilele acestea in Moldova impreuna cu Traian Basescu. Moldova poarta, mai mult decat alte regiuni ale tarii, stigmatul politicii falimentare a PSD. Saracie. Disperare. Lipsa de speranta. Baroni aroganti ca si seful lor de partid. Bogatia din buzunarele baronilor, pe seama saraciei din casele romanilor!
In Guvernul pe care il voi conduce, nu voi fi premier de Bucuresti!
Nu ma voi izola intr-un birou luxos, printre tablouri si icoane, printre subordonati si aghiotanti!
Guvernul Romaniei se intoarce acasa! Tara, oamenii cu problemele lor, aceasta este realitatea si nu ce scrie pe hartie, in mape trimise la Bruxelles! In felul acesta, guvernul pe care il voi conduce eu va scoate Romania din fundatura in care a adus-o PSD!

Stiu ca foarte multi romani au vazut adesea si cred ca, imediat ce ajunge la putere, omul politic isi vede doar de afacerile lui si ale acolitilor sai. PSD le-a oferit de-a lungul anilor cele mai elocvente exemple, pentru ca a scos in fata parveniti avizi de putere. PSD a dat un premier colectionar de arta, mare amator de lucruri scumpe si de case. Traieste Nastase din vanzarea oualor de la Cornu?! Mai degraba sa nu uitam ca avizeaza reesalonari si scutiri de taxe de mii de miliarde de lei pentru niste pseudo-afaceristi, care-si muta datoriile de la o firma la alta. Da bani din bugetul public pe cumetrii si fara licitatie. Este camarad cu indivizi cu porecle pline de inteles, gen “Spaga”, “Bacsis”, “Portofel”, “Baron”. 
Acum, Adrian Nastase vrea sa fie presedinte! Este simpla ambitie, este doar un moft, este lacomie organizata?!
PSD a dat un ministru de Externe care pretinde ca a strans 200.000 de dolari din economii. El pretinde totodata ca s-a ocupat de politica externa a Romaniei. Sub ministeriatul lui Geoana, Romania este pe punctul sa piarda accesul la resursele de petrol si gaze care i se cuvin din Marea Neagra. Sub ministeriatul lui Geoana, Delta Dunarii a inceput sa moara, iar Ucraina isi face de cap la granita noastra. 
Geoana are un mare “merit”: vorbeste mult! Si-atunci vrea sa fie promovat – ca prim-ministru. Ca sa poata vorbi mai mult si mai des. In numele cui?!
In Romania trebuie sa inceteze domnia vorbelor! Sub guvernarea PSD, domnia vorbelor a ascuns, prin propaganda, domnia faradelegilor!
Obiectivul nostru, al Aliantei D.A. si al guvernului pe care il voi conduce este sa reconstruim bunastarea in aceasta tara!
PSD minte cu nerusinare – ca intotdeauna de altfel – cand spune ca programul nostru de guvernare favorizeaza doar 200.000 de oameni!
Sistemul oligarhic pe care l-a edificat PSD favorizeaza cateva mii de indivizi, clientela politica pe care partidul o subventioneaza din bani publici, banii romanilor! 
Romania nu este o tara saraca. Romania este o tara jefuita!
Oligarhia concentreaza in mainile ei puterea politica si economica a unei tari. Ea foloseste decizia politica in favoarea beneficiilor economice ilegale. Oamenii de afaceri adevarati construiesc afaceri prin investitii, management, comunicare, respect pentru consumatori. 
Oligarhia profita si sugruma concurenta. Dimpotriva, oamenii de afaceri construiesc si incurajeaza concurenta. Romania a ajuns prea adesea un partener tolerat, iertat. 
Noi, cei care am reusit, vrem ca si Romania sa reuseasca. Suntem mandri de noi. Vrem sa fim mandri de tara noastra. 
Am reusit in afaceri! Afacerile mele mi-au dat tot timpul independenta fata de orice clientelism politic.
Competenta, puterea de munca si educatia pe care am primit-o, sunt investitia mea personala in mandatul de prim-ministru! Ce vreau sa castig din aceasta “investitie”? Nu-mi trebuie bani! Nu-mi trebuie onoruri! Nu-mi trebuie putere! Castigul meu va fi satisfactia ca mi-am indepliniti misiunea: sa scot tara din fundatura in care a adus-o PSD, sa-i stimulez pe romani sa cunoasca succesul! 
Programul de guvernare Aliantei D.A. deschide drumul catre reconstructia bunastarii!
Un program care are o componenta liberala si una social-democrata favorizeaza intreaga societate. Sigur el nu este bun pentru oligarhia si clientii PSD, precum si pentru cei certati cu legea.
Componenta liberala aduce Romaniei sanse pentru toti, reasezarea statului in raport cu economia reala, investitii, initiativa privata, mai multe locuri de munca, venituri reale. Taxele sa devina contributie, nu piedica!
Componenta social-democrata aduce o politica sociala responsabila. Statul sa asigure servicii de calitate in domeniile sanatatii, educatiei, pensiilor, ajutoarelor sociale. 
Politica sociala nu se face cu pomeni, ci cu programe pe termen mediu si lung. PSD, cu tot populismul sau, nu a fost in stare sa conceapa si sa sustina o strategie anti-saracie!
Atat componenta liberala cat si cea social-democrata au ca obiectiv combaterea coruptiei. Nu va fi o sarcina usoara, pentru ca sub guvernarea PSD coruptia a impanzit toata Romania. Dar fara sa scapam de acest flagel, este imposibil pentru orice partid sa aduca bunastare in Romania. Coruptia impiedica economia de piata si paraziteaza politicile sociale. De aceea, pretentiile PSD de a aduce bunastarea in casele romanilor sunt fara nici un fundament! Partidul lui Iliescu, Nastase, Geoana si compania este un partid construit prin retele clientelare si coruptie! PSD are nevoie de coruptie ca sa supravietuiasca. De aceea are nevoie sa ramana la putere – clientela sa s-ar sufoca si ar pierde bani in opozitie!
Doamnelor si domnilor,
Asa cum am mai spus si am s-o repet, in lacomia sa de putere si de bani, PSD a ridicat obstacole nu numai in calea bunastarii romanilor, ci si in calea integrarii europene a Romaniei. De aceea, avertismentul nostru este ca interesele nationale ale tarii noastre sunt in joc!
Administratia Nastase si PSD vor sa faca din tema integrarii europene o lozinca electorala. De fapt, PSD este principalul obstacol in calea integrarii democratice a Romaniei in Uniunea Europeana. 
Primul obstacol ridicat de PSD in calea Romaniei spre UE este coruptia generalizata. “O tara lasata prada coruptiei nu are ce cauta in UE” – acesta este mesajul politicos dar ferm prezentat in diferite ocazii de oficiali europeni. PSD i-a ignorat constant!
Liderii europeni dau deocamdata avertismente voalate, pentru ca interesele lor nationale nu sunt inca in joc si tot mai asteapta o schimbare. Aceasta schimbare nu se poate intampla cu PSD, pentru ca acesta apara doar interesele oligarhiei sale clientelare.
Adrian Nastase ii inseala pe romani cand spune ca el poate duce Romania in UE. Ca sef al PSD, patronul coruptiei va ramane in istorie ca autorul esecului integrarii UE, daca va fi lasat la putere inca patru ani!
Al doilea obstacol in calea Romaniei spre UE ridicat de PSD este oligarhia care controleaza principalele parghii politice, economice, financiare, de presa si din serviciile secrete. Uniunea Europeana este o comunitate de democratii, nu de oligarhii. Acolo exista un control public al puterii! Romania oligarhiei PSD va fi mereu la usa, primind ravase diplomatice!
PSD nu poate sa renunte la oligarhie. Adrian Nastase isi bazeaza puterea si aroganta pe controlul tot mai mare pe care structurile oligarhice il exercita asupra societatii.
Al treilea obstacol ridicat de PSD in calea Romaniei spre UE este mentinerea romanilor intr-o saracie lucie si o dependenta bolnavicioasa de ajutoarele de stat!
PSD nu a facut nimic pentru a creste nivelul de trai al oamenilor simpli, nu a avut nici o strategie pentru combaterea saraciei, preocupat fiind doar de baronii sai. Nu va face nimic nici in continuare! Cel mult va incerca sa dea cateva pomeni in plus, punand noi taxe si impozite pe veniturile oamenilor care muncesc si mintind in campanii de imagine platite din banii publici. Romanii care mai cred ca UE va accepta responsabilitatea de a primi o tara atat de saraca se inseala!
Al patrulea obstacol ridicat de in calea Romaniei spre UE este boicotarea liberei initiative si a economiei concurentiale.
Raportul de tara pe 2004 subliniaza ca Romania, desi a primit statutul de economie de piata, nu poate rezista presiunilor concurentiale din UE. Aceasta ar insemna fie falimentul societatilor romanesti, care nu se vor adapta la cerintele UE, fie neintrarea in Uniune! Aceasta este, de fapt, cea mai grava sfidare pentru 2005-2007!
PSD este vinovat de subdezvoltarea economiei romanesti si nu poate sa faca nimic in urmatorii ani pentru a corecta situatia, pentru ca ar veni contra intereselor oligarhiei sale. 
A dat ajutoare de stat clientelei de partid sau contra voturi. A divizat sectorul privat in clientela politica si initiativa privata expusa unui mediu de afaceri nesigur si inconsistent. I-a hartuit in justitie pe oamenii de afaceri independenti. A impartit preferential fonduri din bugetele comunitare. PSD va continua aceeasi politica daca va ramane la putere, deci va consolida obstacolele in calea integrarii europene a Romaniei.
Al cincilea obstacol ridicat de PSD in calea Romaniei spre UE este subminarea democratiei romanesti. De cand e PSD la putere, Romania a inceput sa nu mai indeplineasca tocmai criteriile politice de intrare in UE.
Ar fi o iluzie sau pura propaganda PSD sa spui ca Romania ar intra in UE fara o democratie reala. Iata marile “realizari” ale PSD in acest domeniu:
• PSD a ingenuncheat justitia in fata intereselor de partid si de oligarhie! A transformat-o dintr-un instrument al statului de drept intr-un instrument care sa-i consolideze puterea, sa-i acopere abuzurile!
• PSD a distrus libertatea de expresie, prin presiuni controlul asupra presei. PSD manipuleaza dezbaterea publica si anuleaza romanilor drepturile constitutionale la libera exprimare si la informare.
PSD a distrus structurile asociative, subminand constant societatea civila si transformand in slugi liderii unor diverse organizatii de sindicat sau patronat. 
PSD a subminat sistemul pluripartidist prin pesedizare, prin santaj si presiuni politice asupra opozitiei. PSD a avut o politica programata de distrugere a credibilitartii opozitiei, prin defaimare si prin crearea de lideri fantoma.
Al saselea obstacol ridicat de PSD in calea Romaniei spre UE este raportarea defectuoasa si infantila la UE.
Desi se lauda cu relatiile lor externe, liderii PSD nu a reusit sa construiasca o cooperare buna la nivel interguvernamental intre Romania si statele membre UE, sau forurile europene, din doua motive.

1. Liderii PSD au mintit cu nerusinare in strainatate, pentru a ascunde lipsa de vointa de a face reforme reale. 
2. Ei s-au bazat pe negoceri de culise, dubioase, care pot lega vremelnic niste persoane aflate la putere la un moment dat, si nu pe angajamente serioase la nivel de guverne.
PSD a reusit “performanta” de a face o colectie de critici vatuite in fraze diplomatice, dar asta nu inseamna ca liderii tarilor UE vor trece peste interesele lor nationale si vor accepta ca Romania sa intre in Uniune marcata de bolile tranzitiei.
Iata un singur exemplu concret. PSD si-a batut joc de banii cetatenilor UE, la fel ca si de cei ai romanilor, dandu-i la tocat baronilor locali. Cum va putea un lider european sa mai vina in fata alegatorilor sai si sa pledeze cauza Romaniei in astfel de conditii? Credeti ca si-ar pierde vreunul din presupusii prieteni din UE ai lui Nastase voturile de dragul prietenilor lui Nastase din Romania?!
Acesta este de fapt adevaratul bilant al asa-zisei politici europene a PSD si nu minciunile propagandistice pe care le lanseaza!
Romania iese pustiita de sub guvernarea PSD!
Cu Alianta D.A, cu un guvern condus de mine, cu Basescu in calitate de presedinte-jucator, Romania are sansa sa relanseze modernizarea si integrarea in Europa!
Doamnelor si domnilor,
Increderea acordata este o mare sansa pentru mine. Votul alegatorilor incredintat Aliantei DA inseamna un moment de cotitura pentru partidele noastre. 
Credinta mea este ca va fi un moment de cotitura pentru tara. 
Imi dau seama ca este un moment unic pentru mine, ca om. Cum sa raspund acestei provocari?
Tine de natura mea de liberal sa iau fraiele in maini si sa merg mai departe! Tine de natura mea de liberal sa am initiativa si sa reusesc! Tine de natura mea de liberal sa-mi respect angajamentele luate fata de parteneri! Tine de natura mea de liberal sa-mi infrunt adversarii pe fata, prin mine insumi! Nu ma voi ascunde in spatele cuiva. 
Sunt unii care spun ca Traian Basescu este “baiatul rau”, iar Tariceanu “intra si el in poza ca sa imbunatateasca imaginea”. 
Sa nu-si faca nimeni iluzii ca politetea mea este expresia vreunei slabiciuni! Sunt corect si hotarat! Langa Basescu este loc e oameni corecti si hotarati! Nici nu stiti cat de bine ne intelegem! Dar stiu sa calc in picioare cu eleganta. Atent si apasat!
Ca liberal autentic eu nu voi fi un premier de fatada, etern purtator de cuvant al altora! 
Aceasta este diferenta dintre un prim-ministru liberal, care va conduce Guvernul Romaniei dupa alegerile din noiembrie, si un functionar care s-a rasucit in cariera dupa cum a batut vantul si i-a fost interesul, pe care PSD il scoate la bataie ca sa acopere jocul ascuns al baronilor, vrea sa impresioneze electoratul.
Romania are nevoie de un om liber si sigur pe el ca premier! 
Ma voi ridica la inaltimea acestei misiuni!