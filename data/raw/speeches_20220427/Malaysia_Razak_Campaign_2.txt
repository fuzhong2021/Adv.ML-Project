Name of politician: Najib Razak
Title of Speech: Perhimpunan Janji 1Malaysia / 1Malaysia Promise Assembly (546 words)
Date of Speech: 8 April 2013
Category: Campaign
Links: Transcribed from https://www.youtube.com/watch?v=QPvCtxHeORg


Kepada Barisan Nasional, oleh kerana manifesto ini adalah satu dokumen yang amat serius dan menunjukkan bahawa keseriusan kita itu maka kita bentang manifesto ini dalam perhimpunan yang begitu besar pada malam ini yang dibuat secara siaran langsung supaya rakyat seluruh negara boleh menghayati isi kandungan manifesto ini. Mereka boleh meneliti apakah komitmen Barisan Nasional kepada rakyat. Sebab itulah bila saya berdiri sekali lagi pada malam ini untuk membentangkan manifesto ataupun Aku Janji kita 5 tahun yang akan datang yang akan meyakinkan rakyat bahawa kita akan laksanakan semua janji-janji kita. Saya bagi jaminan jika mandat baru diberikan kepada kerajaan Barisan Nasional, kita akan laksanakan Aku Janji kita ini kepada rakyat. 


Pilihan raya pada kali ini ada satu perkataan, satu perkataan yang amat besar maknanya. Perkataan itu ialah “kebolehpercayaan” ataupun trustworthiness. Sama ada pengundi mempunyai kebolehpercayaan kepada Barisan Nasional ataupun pada pembangkang. Saya yakin dan percaya kalau kita tanya pada rakyat berdasarkan pada trak record kita, mereka akan lebih yakin dan percaya pada Barisan Nasional. 


Dia kata dia dah lama dalam kerajaan, saya pun lama dalam kerajaan. Tahu-tahu saya 37 tahun dalam kerajaan. Daripada rambut lebat dan hitam kepada keadaan rambut hari ini. Saya pun boleh claim saya banyak pengalaman. Saya naik satu persatu, step by step. Daripada backbencher, timbalan menteri, menteri besar, menteri, timbalan perdana menteri, perdana menteri. Step by step. (applause) Dan saya tak stab anyone in the back. (applause) Saya tak tikam sesiapa dari belakang. (applause) Sebab salah satu daripada prinsip dalam perjuangan adalah prinsip kesetiaan pada ketua. (applause)


Saya telah berkhidmat bawah 3 perdana menteri dan saya setia pada setiap perdana menteri. (applause) Intipati pada PRU-13 ini apa? Tak, persoalannya apa? Macam orang Indonesia kata, pokoknya pak. Orang putih kata, what is the crux of the matter? Soal intipati pilihan raya PRU-13 ini ialah sama ada rakyat mempunyai kebolehpercayaan kepada Dato’ Sri Anwar Ibrahim, Dato’ Haji Hadi ataupun penuh rendah diri, saya sebagai ketua kerajaan. (applause)


It all boils down, persoalan ini siapa yang kita yakin boleh memimpin negara kita. (applause) Sama ada Anwar Ibrahim, Haji Hadi ataupun Najib. Itu dia persoalannya. Dan kalaulah dengan perasaan penuh rendah diri, kalaulah rakyat Malaysia jawapannya ialah Najib, maka sokong dan undilah Barisan Nasional (applause) sebab saya tak boleh lakukan perkara ini berseorangan. Saya perlu pada pasukan saya. Pasukan saya akan bertanding. Pasukan inilah yang perlu kita beri sokongan yang padu. (applause)


Yakin dan percaya satu undi untuk BN bererti satu undi untuk kestabilan dan kemakmuran ekonomi. Satu untuk BN maksudnya satu undi membawa harapan rakyat yang sebenar. Satu undi untuk BN maksudnya satu undi untuk penyatuan Bangsa Malaysia. (applause) Saya bagi pihak rakan-rakan dalam Barisan Nasional memberi pengakuan kepada rakyat Malaysia. 


Pertamanya, saya mohon maaf kalau ada ketidaksempurnaan selama ini kerana kita adalah manusia biasa. Namun, kita berjanji untuk memperbaiki dan buat yang terbaik demi Malaysia demi bumi bertuah, demi anak cucu kita. (applause) Semangat janji ditepati, kebajikan dan masa depan rakyat pasti akan kita utamakan. Kedaulatan negara, keselamatan rakyat pasti kita pertahankan. (applause) Inilah janji kita, janji yang ditepati. Janji yang membawa harapan, janji yang berlandaskan rakyat didahulukan. (applause)


Hidup Barisan! Hidup Barisan! Hidup Barisan!


Hidup Malaysia! Hidup Malaysia! Hidup Malaysia!


1Malaysia! 1Malaysia! 1Malaysia!


Dengan lafaz bismillahi rahmani rahim, saya dengan sukacitanya melancarkan Aku Janji Barisan Nasional kepada rakyat Malaysia. Terima kasih. Assalamualaikum Warahmatullahi Wabarakatuh.