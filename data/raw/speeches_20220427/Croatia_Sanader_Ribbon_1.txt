Predsjednik Vlade RH dr. sc. Sanader na 4. Konvenciji hrvatskih izvoznika
Predsjednik Vlade Republike Hrvatske dr. sc. Ivo Sanader sudjelovao je danas na 4. Konvenciji hrvatskih izvoznika gdje je održao sljedeći govor:
„Dame i gospodo,
zadovoljstvo mi je što Vas i ove godine mogu pozdraviti na Konvenciji hrvatskih izvoznika, koja je već postala tradicionalna manifestacija hrvatskih tvrtki koje ostvaruju uspjehe u zahtjevnim uvjetima globalnog tržišta. U tom smislu, želim još jednom čestitati svim dobitnicima „zlatnog ključa“. Vašim postignućima, pokazali ste da se, i u otežanim okolnostima svjetske financijske i gospodarske krize, mogu ostvariti značajni rezultati.
Takve otežane okolnosti, međutim, predstavljaju ozbiljan izazov svim izvoznicima, pa čak i onima najuspješnijima. Možda s različitim intenzitetom, globalna kriza ipak pogađa sve segmente gospodarstva i društva, ali na poseban način pogađa tvrtke usmjerene prema izvozu, bez obzira na njihovu veličinu ili tržišta na koja plasiraju svoje proizvode.
Globalna kriza naprosto je poljuljala temelje svjetskog gospodarstva, pa čak i najjačih svjetskih ekonomija. Svijet se danas nalazi u najvećoj gospodarskoj krizi od vremena tzv. Velike depresije. Ove će godine, prema procjenama međunarodnih financijskih institucija, po prvi puta, nakon Drugog svjetskog rata, doći do pada globalnog Bruto domaćeg proizvoda.
U takvim prilikama, među prvima na udaru su se našli izvoznici, kojima je pad gospodarskih aktivnosti u cijelom svijetu u značajnijoj mjeri negativno utjecao na njihovo poslovanje, smanjio mogućnost razvoja ili zadržavanja postojeće razine proizvodnje, te slijedom toga, u najekstremnijim slučajevima, ugrozio i sama radna mjesta.
To je trenutna situacija u svijetu. To je situacija u zemljama koje su do jučer bile uzor gospodarskog rasta temeljenom na izvozu. No, što je za nas relevantnije, to je situacija koja se reflektira i negativno utječe na hrvatske izvoznike i na cjelokupno hrvatsko gospodarstvo.
Dame i gospodo,
Hrvatska Vlada je potpuno svjesna tih poteškoća i stoga je donijela niz mjera kako bi ublažila posljedice svjetske krize i stvorila pretpostavke za novi ciklus razvoja. Još prošle godine, kada smo prepoznali prve simptome mogućeg prelijeva financijske krize na naš bankarski sustav, Vlada je u samo 24 sata donijela ključnu odluku povećanja iznosa osiguranih depozita s 100.000 na 400.000 kuna. Time smo spriječili moguću bankarsku krizu koja bi imala (kao što je nažalost bio slučaj u nekim drugim zemljama) razorne posljedice za sve grane gospodarstva, pa tako i za hrvatske izvoznike. Time smo također, od samog početka kriznog razdoblja, pokazali spremnost da brzim i odlučnim djelovanjem očuvamo temelje hrvatskog gospodarstva. I dok smo potvrdili spremnost brzog djelovanja, istovremeno smo pokazali otvorenost za najširi dijalog sa socijalnim partnerima, kao i s vodećim stručnjacima okupljenim u Ekonomskom vijeću.
Drugim riječima, u skladu s mandatom koji su nam građani dali na izborima, bili smo odlučni u donošenju strateških odluka, ali smo isto tako stvorili pretpostavke za širi društveni konsenzus oko nužnih mjera za zajedničku borbu protiv recesije.

U tom duhu smo donijeli i prvi paket 10 antirecesijskih mjera. Ja ih ovdje neću ponovno nabrajati. Vi ih dobro znate i znate da se svakodnevno radi na njihovoj razradi i provedbi. Međutim, želim ipak istaknuti mjeru koja je posebno važna za izvoznike. Mjeru koju smo uvrstili u antirecesijskom paketu i koju, dakako, učinkovito provodimo. Mislim, na jačanje financijskog položaja HBOR-a, čijim kreditnim linijama država na vrlo konkretan način pomaže hrvatskim izvoznicima. U tom smislu, želim ovdje naglasiti kako je Ministarstvo financija, u ime hrvatske Vlade, osiguralo 250 milijuna eura od Europske investicijske banke, te je nedavno postiglo i dogovor sa Svjetskom bankom za dodatnih 100 milijuna eura.
Isto tako, u suradnji s udrugom Hrvatski izvoznici, kao i s drugim partnerskim institucijama, izradili smo „Program poticanja međunarodne konkurentnosti i internacionalizacije hrvatskog gospodarstva“, koji će tijekom 2009. i 2010. godine pružiti potporu hrvatskim tvrtkama u njihovom prodoru, afirmaciji ili širenju na svjetskom tržištu.
Ovom prigodom, na 4. Konvenciji hrvatskih izvoznika, želim najaviti skoro objavljivanje projekata izrađenih u okviru Programa poticanja međunarodne konkurentnosti i internacionalizacije hrvatskog gospodarstva, te pozvati sve poduzetnike usmjerene na međunarodna tržišta da se odazovu javnim pozivima koji će u ime Vlade uputiti Ministarstvo gospodarstva, rada i poduzetništva.
Dame i gospodo,
naveo sam samo par primjera koji ipak dovoljno jasno pokazuju da Vlada čini, i činit će i dalje, sve što je moguće i potrebno za jačanje hrvatskog gospodarstva, za borbu protiv recesije, a posebice za učinkovitu borbu za očuvanje svakog radnog mjesta.
U tom kontekstu, želim ovdje također naglasiti kako je Vlada krajem prošlog tjedna donijela novi Nacionalni plan za poticanje zapošljavanja za 2009. i 2010. godinu. Namijenili smo ukupno 520 milijuna kuna kako bismo, kroz konkretne programe u resornim ministarstvima i državnim agencijama, osigurali uvjete za očuvanje sadašnje razine zaposlenosti s vidom rasta nakon izlaska iz krize.
Rekao sam više puta, i ponovit ću i ovdje, kako je borba za svako radno mjesto apsolutni prioritet hrvatske Vlade. Posebno naglašavam ovaj aspekt naše gospodarske politike jer smatram da je stvaranje novih ili, u kriznim vremenima, očuvanje postojećih radnih mjesta, cilj kojemu treba težiti svaka politika koja poštuje i štiti dignitet svakog čovjeka.
Prije nego li svi statistički pokazatelji, dignitet hrvatskih ljudi, svakog hrvatskog građana, moraju biti u središtu politike koja brine za opće dobro.
U tom smislu, pozdravljam pozitivne ocjene Međunarodnog monetarnog fonda, koji je potvrdio da je Hrvatska spremna dočekala krizu i da su pokazatelji za našu zemlju bolji od mnogih država u Europi i svijetu, koji su do jučer služili kao model brzog rasta. Međutim, isto tako jako dobro znam da se iza tih pokazatelja, iza hladne statistike, krije puno važnija realnost mladih obitelji koje sastavljaju kraj s krajem, poduzetnika (a pogotovo izvoznika) koji se svakodnevno bore za opstanak na tržištu, radnika u privatnom sektoru koji strepe za svoja radna mjesta, državnih i javnih djelatnika koji časno služe društvu unatoč skromnim primanjima, umirovljenika koji, tko zna po koji put u životu, moraju prebroditi još jednu gospodarsku krizu.
Sve to vrlo dobro znam, kao što znam da će hrvatski ljudi, bez obzira na svu složenost situacije i na nužnost nepopularnih mjera, uvijek dati potporu politici koja je spremna učiniti sve za očuvanje gospodarskih temelja hrvatske države.

Dame i gospodo,
takve odluke su ponekad vrlo teške, ali teška vremena traže teške odluke. Mi smo takve odluke donijeli kada je bilo potrebno i bit ćemo spremni vući i dalje teške poteze kako bi osigurali sigurnu budućnost rasta i napretka. Jer ovo nije vrijeme za eksperimente i za stavljanje naše budućnosti u bubanj. Ovo nije vrijeme za politiku kviza. Ovo je vrijeme za politiku odgovornosti, ozbiljnosti i odlučnosti. Takvu politiku vodi hrvatska Vlada. Takvu politiku su podržali hrvatski građani na izborima. Oni dobro znaju da globalna kriza ostavlja svog trag i u Hrvatskoj. Znaju da je u prvom tromjesečju 2009, izvoz pao za 11,9%, da se industrijska proizvodnja smanjila za 10,9%, znaju i to da nas očekuje teška borba na svjetskom tržištu za privlačenje svakog turista.
No, isto tako znaju da nas iz krize neće izvući stari i propali socijalistički recepti novih poreza i devalvacije nacionalne valute. Niti će nas iz krize izvući prijedlozi neoliberalnih skupina koje se zauzimaju za istu razinu poreza za bogate i siromašne, te za ekonomiju u kojoj će tržište diktirati apsolutno sve gospodarske uvjete. Umjesto takvih ekstrema, hrvatska Vlada je u posljednjih šest godina razvila model socijalnog tržišnog gospodarstva, u kojemu država ima aktivnu ulogu u regulaciji i stvaranju uvjeta za razvoj privatnog poduzetništva, rast gospodarstva i napredak cjelokupnog društva u duhu solidarnosti i odgovornosti svih socijalnih partnera.
I u ovoj globalnoj krizi, socijalno tržišno gospodarstvo se nameće kao rješenje za dubinsku reformu međunarodnog gospodarstva, te za razvoj novog tipa kapitalizma.
Dame i gospodo,
takvom odgovornom politikom, ne samo na području gospodarstva, već u svim segmentima državne politike, hrvatska Vlada je ostvarila značajne rezultate koji su bitni i za hrvatske izvoznike.
Prije malo više od mjesec dana, Hrvatska je postala punopravna članica NATO saveza, stožerne organizacije najrazvijenijih zapadnih demokracija. Time je ojačan međunarodni politički, sigurnosni i gospodarski položaj Hrvatske, a istovremeno su otvorene nove mogućnosti izvoza za sve hrvatske tvrtke koje ispune NATO standarde. Sljedeći cilj nam je steći punopravno članstvo u Europskoj uniji. To ostaje strateški cilj moje Vlade i to je cilj koji ćemo ostvariti poštujući europska načela, među kojima je i poštivanje međunarodnog prava.Kao i često dosad, još uvijek ima onih koji tom članstvu stoje na putu. Međutim, s ove 4. Konvencije hrvatskih izvoznika, još jednom kažem – neće u tome uspjeti!
Hrvatska će nastaviti s reformama, završiti pregovore i ući u Europsku uniju, i to članstvo neće platiti teritorijem!
Hrvatska neće dopustiti ucjene niti od koje strane. I to mora biti jasno svima. Hrvatska će znati iskoristiti svoj ojačani međunarodni položaj da se izbori za svoja prava, nikome na štetu, a u korist europskih načela suradnje, solidarnosti, vladavine prava, socijalnog tržišnog gospodarstva i slobodne trgovine.
To je također moja poruka s 4. konvencije Hrvatskih izvoznika. Nećemo gledati prekriženih ruku kako se uvode zabrane hrvatskim proizvodima u susjednim zemljama. To nije put koji vodi u Europu i u euroatlantske integracije. Zbog nas samih, ali i zbog stabilnosti u susjednoj regiji, mi ćemo učiniti sve da zaštitimo taj put i tu perspektivu za sve zemlje jugoistočne Europe promičući istinsku suradnju i poštivanja europskih pravila.

Dame i gospodo,
u godini velike globalne recesije, hrvatski izvoznici, zajedno s cjelokupnim hrvatskim gospodarstvom i hrvatskim društvom, suočavaju se s jednim od najvećih izazova od naše samostalnosti. Međutim, na isti način na koji smo stvorili i obranili državu, znat ćemo obraniti i gospodarske temelje hrvatske države. Stoga je globalna financijska i gospodarska kriza ujedno i šansa da već sada počnemo zajedno raditi kako bi što spremniji dočekali prvi dan nakon krize, kako bi hrvatsko gospodarstvo učinili konkurentnijim na svjetskom tržištu, kako bi iz krize Hrvatska izašla još jača i spremna za novi ciklus razvoja.U izgradnji takve budućnosti, hrvatski izvoznici imaju i moraju imati i dalje značajnu ulogu. Jer Vi ste ti koji hrvatsku izvrsnost afirmirate u svijetu, Vi stvarate nove vrijednosti, o Vašem uspjehu ovise i nova radna mjesta.
I kao što ste bili prvi na udaru globalne krize, kada svjetsko gospodarstvo izađe iz stagnacije, Vi ćete biti snažna snaga oporavka i ponovnog osnaživanja hrvatske ekonomije.Stoga imate punu potporu Vlade Republike Hrvatske. Ja i moja Vlada na Vašoj smo strani i zajedno s Vama želimo izgraditi suvremenu, naprednu i uspješnu Hrvatsku.
Tim mislima Vas još jednom pozdravljam i želim Vam puno uspjeha na 4. Konvenciji hrvatskih izvoznika.
Hvala.
