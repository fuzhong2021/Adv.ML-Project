Prime Minister Tymoshenko addressing the participants of the 6th Yalta annual meeting (YES!) “Vision for the Future of Ukraine: Discussion with the Prime Minister of Ukraine”

http://www.kmu.gov.ua/control/uk/publish/article?art_id=243085826 

Виступ Прем'єр-міністра України Юлії Тимошенко під час Шостої Ялтинської щорічної зустрічі "Бачення майбутнього України: дискусія з Прем'єр-міністром України"

26.09.2009 | 15:11 
Управління у зв'язках зі ЗМІ Секретаріату КМУ

Я хочу привітати всіх високошанованих учасників 6-ї зустрічі Ялтинської європейської стратегії. Мені дуже приємно, що в цьому залі я бачу майже всі знайомі обличчя, і дуже добре, що ця Ялтинська зустріч стала для всіх, по суті, традиційною. Тут збираються люди, які, по-перше, добре розуміють Україну, а по-друге, які відносяться до України з душею, з серцем, з бажанням підтримати. Саме тому в цьому залі багато друзів України, а так само і ті люди, які в Україні формують політику, формують фінансові, економічні стратегії.
Мені приємно бути серед вас. Тому що сьогодні, можливо, один з найважливіших моментів в житті світу і в житті України, де потрібно зустрічатися, радитися і виробляти важливі для України кроки.
І перед тим як дати відповідь, які я бачу три першочергові заходи для виходу України з кризи, я хотіла би все ж таки зупинитися на тому, якою Україна увійшла в кризу. Тому що криза сьогодні впливає на весь світ, криза міняє світ і міняє досить суттєво, і думаю, що вже світ ніколи не буде таким, яким був до кризи. Україна увійшла в кризу після 18 років незалежності, як ви дуже добре знаєте, з нереформованою системою, з нереформованою економікою, немодернізованою, структура її не була змінена, і крім того, з досить неприємними політичними обставинами в Україні, які народилися після спонтанної конституційної реформи.
Конкуренція завжди існує в кожній країні політична, не можна назвати політичну конкуренцію чимось неефективним і непотрібним – це і є невід’ємна частина демократії. І тому проблема Україна – не політичне конкурентне протистояння, а саме недієздатність машини влади, яка виникла після того, як конституція була реформована.
Крім того, ми мусимо визнати, що за 18 років ми не реформували всю соціальну систему країни, і вона залишилась дуже незручною для ринкової економіки і непосильною для будь-якого бюджету. Тобто, по суті справи, залишилася пострадянська, неефективна і протекціоністська система, яка підтримує не завжди тих, кого має підтримувати.
І останнє. Для того, щоб нормально функціонувала ринкова економіка, для того, щоб була створена справжня ринкова конкуренція в економічному середовищі, безумовно, потрібно було усувати масштабну корупцію, яка народилася відразу після розпаду Радянського Союзу. Вона не усунута. І треба чесно це визнати. Тому що усунення корупції – не тільки політична воля і політичні бажання, це ще й глибинні реформи. І саме тому, якщо ми говоримо про вихід із кризи, я би розділила етапи виходу з кризи на дві частини: перше – це те, що ми можемо зробити до президентських виборів, і те, що ми можемо зробити після президентських виборів. Думаю, що сьогодні ми зможемо детально про це поговорити.
Те, що ми можемо зробити до президентських виборів, і те, що ми продовжуємо робити, безумовно, носить тактичний характер. Для того, щоб дійсно протистояти кризі після президентських виборів потрібно зробити перший крок – консолідувати владу, яка здатна протистояти кризі, а не так як зараз: кожна гілка влади, кожна державна інституція робить своє в залежності від політичних цілей, а не від того, як об’єднатися і допомогти країні.
Що ми можемо зробити до виборів? Перший крок – наведення порядку в фінансовій системі країни. З цього всі починають і, я вважаю, це абсолютно правильно. І тому сьогодні діяльність Національного банку України є найважливішою і найактуальнішою для подолання кризи.
Що робить сьогодні Уряд і мусить робити в короткостроковій перспективі? Перше – це рекапіталізувати, оздоровити, поставити на ноги системні приватні банки, які потрібно сьогодні захистити, і Уряд це робить. Сьогодні три системних банки рекапіталізовані, держава має там контрольні пакети і ми робимо все необхідне, щоб ці банки працювали і давали правильний сигнал на ринок. Всі ми добре знаємо, що поки не запрацює потужно, ефективно, з необхідною ліквідністю банківська система, вихід з кризи буде уповільнений, буде досить і досить ускладнений. І саме тому, я думаю, що наша спільна справа - це і стабілізації курсу валюти, тому що сьогодні не зовсім обґрунтовано і прогнозовано себе веде національна валюта; це і правильна, розумна система рефінансування банківської системі, і, безумовно, це правильно сконструйований бюджет країни, причому в важких умовах відсутності політичної консолідації.
В той же час, до президентських виборів ми можемо зробити ще декілька важливих кроків. Продовжити реформу енергозабезпечення країни. І хочу тільки одну цифру назвати, яка має не тільки складову кризи, а й складову справжніх реформ. Якщо ми до кризи споживали 53 млрд. кубометрів російського газу, то сьогодні, в кінці року, ми вийдемо на 27 млрд. кубічних метрів газу. Практично вся теплова генерація у нас переведена на вугілля. Я хочу це підкреслити, причому з застосуванням, в більшості своїй, екологічно чистих технологій. Ми сьогодні масштабно переводимо на інші джерела енергії, всю систему опалення. І крім того, ми саме до кризи і саме в кризу стали учасниками всіх процедур по Кіотському протоколу, і, навіть, увійшли в ці процеси і продали перші квоти скорочення викидів вуглецю в атмосферу і направили перші гроші, які отримали в бюджет, на реконструкцію, модернізацію енергетичної системи країни. І все ми це потужно далі продовжуємо.
Друге, що ми можемо робити до виборів, і вважаю, що це один з ключових факторів уповільнення кризи, - це, нарешті, створення в Україні того інвестиційного клімату, який всі вже омріяли, але він все якось не створюється, тому що бюрократична корупційна машина в країні, вона просто така, що її приборкати без реформи судової системи, без реформи органів правосуддя дуже й дуже важко.
Але в той же час, ми сьогодні створили спеціальну велику Раду інвесторів і Раду підприємців разом з Урядом України і поряд з Урядом України, і у нас кожне засідання Уряду розглядається 10-15 питань, які розрегульовують економіку України, які знімають зайві функції з чиновників, які беруть за ці функції, безумовно, непередбачену законом плату, якщо можна так м’яко сказати.
Хочу також звернути вашу увагу, що однією з найважливіших реформ до президентських виборів може стати бюджетна реформа, яка буде спрямована на підтримку місцевого самоврядування. Бюджет, який буде мати зовсім іншу структуру видатків, в тому числі, і більш лаконічні соціальні видатки, ніж хотілось би суспільству. Я думаю, що все це ми можемо робити до виборів президента.
Я переконана в тому, що ми багато чого можемо зробити з вами також по заохоченню всіх підприємницьких кіл до застосування енергозберігаючих технологій. І саме в кризу ми прийняли Закон, який дає досить потужні пільги всім компаніям, які будуть займатися генерацією енергії, яка є відновлювальною, альтернативною, більш заощадливою, екологічно чистою. На 10 років ми такі підприємства звільняємо від сплати податків. Я думаю, що це є прекрасний фактор впливу на процеси. А крім того, це ще і спеціальний „зелений тариф”, який ми започаткували і який вдвічі більший того тарифу, який є на енергоринку. Ми хочемо,  щоб в загальному енергобалансі України ні 0,83% було відновлювальних джерел енергії, а  так як в нормальних розвинених країнах, які займаються цим питанням – 15-25%. І ми поставили перед собою це завдання.
Але вибори у нас через 4,5 місяці, і абсолютно зрозуміло, що все ключове, що ми зможемо зробити і те, де потрібна консолідація всіх гілок влади, може бути зроблено зразу після виборів.
До цього питання я обов’язково перейду зараз, але все ж таки хотіла б приділити особливу  увагу двом важливим питанням.
Перше. Я, як Прем’єр-міністр України, однією з найдієвіших антикризових програм розглядаю співпрацю з Міжнародним валютним фондом. Я знаю, скільки критики лунає в Україні з опозиційних кіл, я знаю, скільки дискусій ведеться не в професійній економічній і фінансовій площині, а в політичній площині. Можу вам твердо сказати зараз: якщо б не співпраця України з Міжнародним валютним фондом і, по суті, відпрацювання тих першочергових, вагомих і ефективних антикризових заходів спільно з експертною спільнотою світу, якщо б не вчасно виділені ресурси, якщо б не підтримка Європейського Союзу і інших країн-фундаторів Міжнародного валютного фонду, я можу вам сказати, що сьогодні наслідки кризи навіть важко було б передбачити.
І тому я хочу подякувати всім країнам, які внесли свої внески в МВФ, хочу подякувати місії Міжнародного валютного фонду в Україні, хочу подякувати Раді директорів і взагалі всій команді, яка змогла в цей важкий час ефективно, якісно і результативно підтримати України.
І не можу не сказати також про наших стратегічних партнерів – це Світовий банк, Європейський банк реконструкції і розвитку, Європейський інвестиційний банк. Це є наші справжні, надійні, прогнозовані партнери, які розуміють нас навіть тоді, коли нас важко іноді буває зрозуміти, і які підтримують нас тоді, коли нам ця підтримка найбільш потрібна.
Думаю, що продовження такої співпраці для нас є сьогодні для України доленосним. І тому, як Прем’єр-міністр, можу сьогодні твердо сказати, що я буду все робити для того, щоб така співпраця аж до завершення кризи була дієвою, ефективною і щоб вона продовжувалася.
Друге, щоб я хотіла сказати до ваших запитань. Ми сьогодні з вами на дуже знаковому заході – Ялтинська європейська стратегія. Хочу сказити, що для мене є європейська стратегія України.
Я вважаю, що другим дієвим фактором боротьби з кризою є побудова Європи в Україні. І поки ми не побудуємо Європу в Україні, нам жодні двері ніколи не відкриються. І коли нам говорять, що двері в Європейський Союз не відкриті і не зачинені, то ми мусимо для себе твердо зрозуміти, що ми їх просто професійно, якісно, кваліфіковано не відкриваємо. І якщо говорити про справжню проукраїнську політику, то для мене це якраз і є проєвропейська політика. І я можу твердо сказати, що я є проєвропейським політиком в Україні, і вся наша команда з моменту приходу в Уряд зробила європейську стратегію України внутрішньою політикою, а не тільки зовнішньою. Думаю, що це правильно, тому що якщо ми навчимося адаптувати те, що вже перевірено Європейським Союзом, перевірено досвідом, в Україні, то ми зможемо бути просто на порядок сильніше. І мова йде про підготовку і підписання нашого головного документу – Угоди про асоціацію, яку ми зараз готуємо. Дуже важливо для нас, і я хочу, щоб це почули всі європейські політики, які зараз тут знаходяться, що для України важливо підписати цю Угоду про асоціацію до президентських виборів, тому що це буде потужним консолідуючим фактором для всіх проєвропейських сил в Україні. І думаю, що ми маємо такий шанс.
І те, що ми сьогодні почали з вами – разом з Європейським Союзом, разом з європейськими країнами – готувати Угоду про зону вільної торгівлі між Україною та Європейським Союзом, - повірте мені, це і є справжня, інтеграція України в Європейський Союз. Це і є той крок, який дозволить нам інтегруватися і відчути себе достойним партнером. Те, що ми сьогодні майже вже приєдналися до Договору про єдине енергетичне співтовариство європейське і ми це зробимо – це теж є досить суттєвим фактором нашої інтеграції.
Не можу не сказати про участь України в, на мій погляд, унікальному проекті східного партнерства, тому що східне партнерство ніколи не можна розглядати як альтернативу України вступу до ЄС. Це ще один крок, це ще одне наближення, це ще один формат, в якому Україна відчуває вже себе частинкою Європи.
Багато ведеться розмов про нашу систему безпеки і оборони. Ще раз хочу наголосити: Україна, як і будь-яка країна світу, перед обличчям таких викликів, з якими живе світ, не може залишатися самотньою, відстороненою від систем колективної безпеки. Це неправильно, нестратегічно і непродуктивно. Саме тому, я з великою надією дивлюся на те, як набирає потужності європейська політика безпеки і оборони. З великою надією, тому що для таких країн як Україна, де останні опитування показують 20% бажання вступу до НАТО, для нас європейська політика національної безпеки і оборони – це той шлях, та можлива орієнтація, яка абсолютно нам притаманна, природна, для нас вона є ефективною. І саме тому я, як Прем’єр-міністр, проводжу лінію входження України, з різними елементами швидкості, в ті чи інші сектори цієї політики європейської системи і оборони. Вважаю, що це є добра стратегія для України і для всіх країн, які за своїм ментальним складом схожі на Україну.
Я переконана в тому, що той шлях, який ми розпочали в 2004 році є абсолютно продуктивним для Україні. Я хочу твердо вас запевнити, що ті, хто знає Україну, ті хто поважає Україну, справжні друзі України не можуть не помітити, що Україна стає більш демократичною, більш відкритою, більш зрозумілою для світу, і якщо для цього потрібно декілька ітерацій демократичних виборів, значить ми на це будемо здатні. Якщо потрібно буде після виборів Президента консолідувати всі гілки влади, консолідувати політичні і економічні еліти, то я вам можу точно сказати, що з двох можливих варіантів закінчення президентської кампанії, один точно гарантує таке об’єднання. І я буду служити такому об’єднанню, тому що без консолідації в Україні всіх еліт дуже важко буде протистояти не тільки кризі, а дуже важко буде покінчити з розмовами про реформи і почати справжні реформи. І я дякую, що на цьому шляху, в цьому залі зібралися партнери і друзі України.
