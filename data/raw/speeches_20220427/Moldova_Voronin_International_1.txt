DISCURSUL Domnului Vladimir VORONIN, Preşedintele Republicii Moldova, rostit în cadrul Forumului Economic Vienez de la Chişinău 
Stimaţi participanţi 
şi organizatori ai Forumului, 
Doamnelor şi Domnilor, 
Evenimentul de astăzi este unul de importanţă majoră. Participanţii la Forumul Economic Vienez au venit la Chişinău – capitala Republicii Moldova, despre a cărei existenţă, acum vreo zece ani, puţină lume ştia. În răstimpul ce s-a scurs după dobîndirea independenţei sale, ţara noastră a parcurs o cale nespus de mare – de la crearea propriului stat pînă la participarea cu statut de membru cu drepturi depline la majoritatea organizaţiilor internaţionale de prestigiu. 
Pe parcursul acestei perioade, în Moldova s-au produs schimbări radicale în sistemul politic, în cel economic şi în cel social, s-au afirmat normele democraţiei şi caracterul de piaţă al economiei. 
Toate aceste schimbări nu au fost deloc uşoare pentru ţara noastră, pentru poporul Moldovei. Dar actuala Republică Moldova priveşte cu speranţă în viitor şi întreprinde măsuri importante, temeinice pentru a-i asigura un suport de nădejde. Noi sîntem pe deplin conştienţi de faptul că bunăstarea cetăţenilor Moldovei poate fi şi trebuie asigurată doar avansînd pe calea dezvoltării dinamice a economiei. Această dezvoltare nu este posibilă decît sub forma reformării cardinale a sectoarelor economice şi sociale pe baza unei modernizări de tip european. 
Chezăşia succesului pe această cale o constituie investiţiile moderne, investiţiile de înaltă calitate. 
Statul moldovenesc şi societatea moldovenească nu aşteaptă pasiv aceste investiţii. Noi întreprindem măsuri hotărîte în vederea creării unor condiţii favorabile pentru ele, dat fiind că eficienţa economică este principala condiţie de care ţine seama investitorul. 
În plus, Republica Moldova a procedat la investiţii active ale statului în dezvoltarea infrastructurii, mobilizînd în acest scop atît modestele sale resurse bugetare, cît şi mijloacele provenite din asistenţa de peste hotare. Drumurile şi telecomunicaţiile moderne, gazele şi alimentarea cu apă, aeroporturile, portul de pe Dunăre, comunicaţia feroviară – toate acestea sînt premise obligatorii pentru ca ţara noastră să fie considerată drept un loc favorabil pentru plasarea investiţiilor. Şi nu numai. 
În ţara noastră s-au întreprins numeroase măsuri instituţionale, menite să debirocratizeze procesul de pornire şi gestionare a afacerilor. Întreprinderile sînt înregistrate la noi în curs de cel mult 10 zile. Iar în caz de necesitate, procedura de înregistrare poate fi redusă la 24 de ore. Înregistrarea se efectuează la aşa-zisul „ghişeu unic” cu luarea, concomitentă, la evidenţă fiscală. Numărul tipurilor de activităţi ce necesită o procedură specială de licenţiere este strict limitat. În total, ele sînt în număr de 50. Practic, licenţele se perfectează, de asemenea, la un „ghişeu unic” – la Camera de Licenţiere, în termen de 15 zile, în temeiul unei liste limitate de condiţii stabilite prin lege. În Moldova există regulatori independenţi ai pieţei energetice şi ai celei informatice, precum şi ai pieţei financiare nebancare. Respectarea regulilor de concurenţă loială este monitorizată de Agenţia pentru Protecţia Concurenţei, o agenţie independentă, ce se bazează pe o lege corespunzătoare. Devine din ce în ce mai dinamică activitatea Bursei de Valori. 
În ţara noastră funcţionează, sub supravegherea Băncii Naţionale a Moldovei, un sistem stabil şi sigur de bănci comerciale. Activitatea acestui sistem se întemeiază pe „Principiile de la Basel”, recunoscute pe plan internaţional, în cadrul lui efectuîndu-se liber convertirea valutelor şi transferuri bancare rapide în toată lumea. Printre acţionarii băncilor noastre comerciale figurează şi structuri financiare internaţionale, şi Banca Italiei, şi „Société Générale” din Franţa, şi cetăţeni greci, şi cetăţeni ai României şi Republicii Moldova. Bineînţeles că businessul moldovean ar vrea ca în acest sistem să fie mai mulţi aşa-zişi bani „lungi” şi ca aceştia să fie mai ieftini. Totuşi, putem afirma cu certitudine că acele condiţii care există în sistemul nostru bancar sînt obiective din punct de vedere economic. Moneda naţională – leul moldovenesc – este stabilă. Leul este cotat faţă de dolar, faţă de euro şi faţă de alte valute pe baza cererii şi ofertei. Desigur, se mai întîmplă şi scurte perioade de depreciere şi supraapreciere a leului, dar acestea sînt condiţionate doar de depăşirea fluctuaţiilor bruşte ale cursului monetar cu scopul de a asigura stabilitatea condiţiilor economice. 
Statul moldovenesc a creat în ultimii ani, în mod consecvent, şi condiţii pentru promovarea businessului pe pieţele externe. La aceste condiţii trebuie raportate aderarea Republicii Moldova la Organizaţia Mondială a Comerţului, participarea ţării noastre la zonele de liber schimb din CSI şi din Europa de Sud-Est (CEFTA), cele circa 40 de acorduri pentru evitarea dublei impuneri, în principal cu ţările europene, şi acorduri cu privire la protecţia reciprocă a investiţiilor. Ultimul, cel mai important moment în acest plan, l-a constituit decizia de exact acum o lună a Uniunii Europene de a acorda Republicii Moldova preferinţe comerciale autonome. Astfel, în jurul Moldovei s-a format un spaţiu comercial, unic în felul său: spre Vest şi spre Est, precum şi spre Sud-Est există efectiv direcţii de comerţ liber cu mărfuri şi servicii provenite din Moldova. 
Cadrul legal din ţara noastră, de asemenea, a fost creat avîndu-se în vedere favorizarea investiţiilor, în primul rînd în sectorul real şi în cel al serviciilor. Cetăţenii Uniunii Europene intră în ţara noastră fără vize. Moldova are deja de mult un Cod fiscal stabil, în care sînt reflectate toate tipurile de impozite şi taxe percepute de la întreprinderi şi de la cetăţeni şi care, deja de mulţi ani, nu se mai extinde. Mărfurile şi încărcăturile traversează hotarele noastre în temeiul Codului vamal şi al Legii cu privire la tariful vamal, a cărui cotă medie abia de atinge 5%. Pentru încurajarea exportului, în ţară au fost create, în temeiul unei legi speciale, zone ale antreprenoriatului liber, unele dintre acestea dezvoltîndu-se destul de dinamic. Rezidenţii acestor zone solicită deja să acceadă şi pe piaţa internă pe care, în urma măsurilor întreprinse de Guvern în vederea majorării salariilor, pensiilor şi a altor indemnizaţii, se atestă o cerere de consum crescîndă, ea devenind deja interesantă pentru producători. De bună seamă, această cerere este susţinută şi de transferurile în Moldova ale mijloacelor de la cetăţenii noştri care muncesc peste hotare. Noi, însă, n-am vrea să menţinem această situaţie, tot aşa cum nu vrem să considerăm drept avantaj concurenţial în lupta pentru investiţii forţa de muncă ieftină din Moldova. La urma urmei, munca în Moldova trebuie să fie înalt productivă, deci şi bine retribuită. 
Din punct de vedere strategic, noi căutăm să asigurăm repartizarea mai uniformă a activităţii de afaceri pe întreg teritoriul ţării, extinderea ei în acele raioane în care există resurse de muncă nefolosite. În acest scop, noi am început să dezvoltăm sistemul de pregătire tehnico-profesională a tineretului în şcoli speciale. Totodată, legislaţia oferă condiţii speciale pentru investirea în afara capitalei. Aceasta se referă înainte de toate la problemele ce vizează taxa pe valoarea adăugată ce ţine de investiţii. Pentru facilitarea, ca să zicem aşa, a procesului de „aterizare” a investiţiilor există o lege specială şi se creează „parcuri industriale”. 
Aş vrea să le atrag atenţia participanţilor la Forum asupra unei caracteristici esenţiale a climatului investiţional moldovenesc – statul moldovenesc nu impozitează beneficiul nedistribuit al companiilor, cota acestui impozit fiind egală cu zero. Asemenea condiţii pentru beneficiu constituie calea cea mai scurtă spre sporirea capitalizării, spre noi investiţii rentabile. Beneficiul pe care investitorii intenţionează să-l distribuie „costă”, în sens fiscal, doar 15%. Ţinînd seama de acordurile pentru evitarea dublei impuneri, putem afirma cu siguranţă că nicăieri în Europa nu veţi găsi condiţii atît de atractive. 
Statul moldovenesc îi tratează cu mult respect pe investitori. Opiniile lor sînt întotdeauna examinate şi luate în consideraţie. În acest scop, pe lîngă Prim-ministru, a fost instituit un Consiliu Economic care are în componenţa sa reprezentanţi ai cercurilor de afaceri şi căruia îi sînt prezentate spre avizare toate proiectele legilor cu caracter economic. În Moldova a fost înregistrată şi Asociaţia Investitorilor Străini, a cărei voce se face din ce în ce mai auzită. Ţin să Vă spun că nu cunosc nici un caz în istoria Republicii Moldova independente ca vreun investitor străin serios să-şi fi închis afacerea la noi şi să se fi retras din spaţiul economic al ţării noastre. Dimpotrivă, majoritatea dintre ei prind „rădăcini” nu numai în viaţa economică a ţării, dar, totodată, se pătrund de problemele ei sociale, participînd activ la acţiuni de binefacere şi de sponsorizare. Preţuim foarte mult o asemenea poziţie şi manifestăm profundă recunoştinţă şi respect pentru ea. 
Încheindu-mi discursul, îmi exprim speranţa că scurta caracterizare pe care am făcut-o climatului investiţional de la noi le va trezi interesul celor prezenţi. În acest caz, reprezentanţii Guvernului nostru şi alţi participanţi la piaţa din Moldova Vă vor pune la dispoziţie mai multe detalii. Eu, însă, din partea mea le voi spune participanţilor la Forumul de astăzi următoarele: Republica Moldova este o ţară frumoasă, poporul ei este foarte binevoitor. Anume din acest motiv, cu toate că Moldova e mică, locuri pentru plasarea investiţiilor ajung tuturor. În renumitul proverb latin „Grăbiţi-vă încet” accentul cade, totuşi, pe „Grăbiţi-vă”. 
Le mulţumesc organizatorilor pentru că me-au oferit posibilitatea să iau cuvîntul în cadrul acestui Forum. 
Mulţumesc pentru atenţie tuturor celor prezenţi. 
