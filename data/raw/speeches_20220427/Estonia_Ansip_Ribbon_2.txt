Peaminister Andrus Ansipi kõne Tallinna lennujaama juurdeehituse avamisel, 19. september 2008
Austatud daamid ja härrad, 
Ma tänan kõiki selle uue ja valgusküllase lennujaama kavandajaid ja ehitajaid. 
See kaasaegne ja esinduslik, rõõmus ja avar, sõbralik ning hubane hoone on ilus visiitkaart Tallinnale. 

Olen oma töö tõttu olnud üsna sage külaline Tallinna lennujaamas, olen siia saabunud varahommikul ja hilisõhtul, valges ja pimedas, suvekuumuses ja talvekülmas. 
Siin, Tallinna lennujaamas, olen ma alati tundnud rõõmu sellest, et olen tagasi kodus. Siia on olnud hea tulla.
Tallinna lennujaam on väravaks maailma tervele Eestile ja väravaks Eestisse tervele maailmale. 
Head lennujaama töötajad, just teie maja põhjal tekib siia saabunutel esimene mulje meie maast. 
Eesti väravate pärast tundis muret ka president Lennart Meri, kes üheksa aasta eest, 1999. aastal vastremonditud lennujaamahoonet avades manitses: 
„Ma tahaksin, et selle lennujaama personal õpiks inimesi teretama. Õpiks klientidele naeratama. ... Need on Tallinna väravad, selles mõttes on teie käes palju rohkem kui ainult jaam. Teie käes on ka see värav, mille kaudu Eesti püstipäi ja - ma loodan - uhkelt astub Euroopa Liitu. Õppige naeratama. Õppige viisakust.“ 

Olen kindel, et nendes sõnades kõlab praegu ainult ajalugu – tänu teile, kes te selles majas oma igapäevatööd teete: lennuteenistus, piirivalve, toll, kaupluste ja kohvikute personal ja kõik teised. Jõudu teile teie töös! 

Täna on palju põhjust rääkida president Lennart Merist. 

Tema põhitöö oli aidata tuua Eesti Vabariik maailmakaardile tagasi. Meie koht Euroopas ja maailmas ei olnud siis sugugi nii enesestmõistetav kui praegu tagantjärele võib tunduda. 

Lennart Meri asus presidendi ametisse ajal, kui vana süsteemi ja mõtteviisi ümberkorraladmine seisis veel ees. 

Lennart Meri ei saanud leppida nõukoguliku mentaliteediga ega ka mitte 1980. aastast pärit teeninduskultuuri ja infrastruktuuriga. 

Euroopa rahvaste sekka tuli meil astuda just püstipäi, nagu ütles president Meri. Ja seetõttu ei jäänud 1980. aasta ehituskunstist pärinev lennujaamahoone lennartlikest tähelepanujuhtimistest sugugi kõrvale. Markantseima seigana meenub meile muidugi Jaapanist naasnud presidendi kuulus „pressikonverents“ lennujaama tualetis! 

Aga seegi on nüüd ainult ajalugu. Ajalugu, millest on sündinud tänane reaalsus. Tänane reaalsus on ka see, et Eesti on ühinenud Schengeni viisaruumiga, - mis on muutnud lennujaama sisest liikumisloogikat ja toimimist. 

Lennujaama kaudu reisib praegu kolm ja pool korda rohkem inimesi kui toona, 1999, - aastal, millest pärinevad osundatud president Lennart Meri sõnad. 

Väga palju on muutunud, väga palju on tehtud. Olen kindel, et Lennartile see meeldiks. 

Austusest tema vastu ja tema töö vastu ning Eesti hüvanguks ja Tallinna lennujaama eduks on tehtud otsus, mille siin pidulikult välja kuulutan: 

Anda Tallinna lennujaamale Lennart Meri nimi. 

Tere tulemast Tallinna Lennart Meri lennujaama!
