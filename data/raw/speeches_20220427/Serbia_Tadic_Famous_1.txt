Председник Борис Тадић: Наставком преговора до одрживог решења 
Медија центар » Говори » Председник Борис Тадић: Наставком преговора до одрживог решења
- A + 
Њујорк, 21. априла 2008. 

Говор председника Републике Србије Бориса Тадића на седници Савета безбедности Уједињених нација 

Господине председниче, 
Поштоване екселенције, 

Желео бих да изразим велику забринутост за ситуацију која је проузрокована нелегалним проглашењем независности Косова и Метохије, јужне српске покрајине која је под управом Уједињених нација од јуна 1999. године. Србија је указивала на опасне последице овог нелегитимног акта учињеног од стране привремених институција самоуправе на Косову 17. фебруара ове године. 

Не само да је Србији, која је чланица УН, овим противправним чином угрожен суверенитет и територијални интегритет, већ је нелегални акт косовских Албанаца довео до погоршања безбедности на Косову и отворио сличне проблеме и у другим регионима у свету. 

Држава Србија је забринута што је изостала реакција Уједињениих нација, УНМИК-а, поводом проглашења једностране независности покрајине Косова и Метохије. Београд је захтевао да представници УН на Косову пониште тај нелегалан чин, а уместо тога видели смо да се у извештају генералног секретара Уједињених нација само помиње једнострано проглашење независности и потврђује "нова реалност на терену".  

Апсолутно је неприхватљиво да се у Извештају не наводе захтеви Србије нити њени аргументи да је "нова реалност" производ кршења Резолуције 1244. Такође, према овом извештају, уз пристанак представника УНМИК-а, спроводе се припреме за примену плана Мартија Ахтисарија и надзиране независности, иако тај план никада није ни разматран, ни прихваћен у Савету безбедности УН. 

Србија захтева наставак мандата УНМИК-а у складу с Резолуцијом 1244, и за нас је потпуно неприхватљиво било какво уважавање "околности насталих" једностраним проглашењем независности. 

Поштоване даме и господо, 

Резолуција 1244 Савета безбедности, сходно глави VII Повеље Уједињених нација, обавезује све државе чланице на поштовање суверенитета и територијалног интегритета Републике Србије. 

Поступак 35 земаља које су подржале такозвану независност Косова, супротно ставу Савета безбедности Уједињених нација, значајно је ослабио кредибилитет светске организације. Тим чином покушава се дати легитимитет противправној подели међународно признатих суверених држава. Србија упозорава да уколико се не нађе компромисно решење, случај Косова постаје опасан преседан и оваква ситуација може отворити Пандорину кутију са несагледивим последицама када су у питању слични случајеви у многим деловима света. 

Зато још једанпут позивам земље које су признале независност Косова да преиспитају своју одлуку и размотре властиту одговорност за несагледиве последице оваквог преседана. Државе које то нису учиниле позивам да истрају на поштовању принципа међународног права. Од свих вас очекујем помоћ како бисмо кроз проналажење нових решења одбранили право које сви морамо поштовати и како бисмо вратили важност одлукама Савета безбедности Уједињених нација. 

Притисак појединих земаља на наше суседе да признају независност Косова сматрам посебно опасним и упозоравам да то може довести до дестабилизације региона и угрозити регионалну сарадњу. 

Као председник Србије тврдим да моја земља никад неће признати независност Косова. Зато је неопходно трагати за новим, стабилним решењем, којим би се поправило веома лоше стање изазвано једностраном одлуком привремених косовских институција. Србија је и даље уверена да само наставком преговора можемо доћи до обострано прихватљивог и одрживог решења које ће донети трајан мир свим народима Балкана. Савет безбедности УН једина је институција која може донети правно ваљану одлуку. 

Ваше екселенције, 

17. марта 2004. године догодио се погром Срба на Косову и Метохији о коме сам на овом месту говорио у неколико наврата. На тај исти дан, ове 2008. године, догодило се насиље у северном делу Косовске Митровице. Према нашим сазнањима, међународне снаге употребиле су прекомерну силу према косовским Србима који се налазе у тешкој ситуацији узрокованој једностраним проглашењем независности Косова. У том сукобу било је неколико рањених, и нажалост, погинуо је један украјински полицајац. 

Истрага која се води рећи ће своје, међутим мој апел међународним посленицима више је него јасан - да се сви уздрже од силе и насиља и да у наредном периоду проналазимо решења за све ризичне и осетљиве ситуације које евентуално могу да се десе, искључиво кроз дијалог и договор. 

Желим да нагласим да је Србија мирољубива земља посвећена очувању свог суверенитета и територијалног интегритета, и да је са правом забринута за судбину Срба и других неалбанских заједница на Косову и Метохији. 

У новонасталој ситуацији када се противправно и супротно Резолуцији 1244 привремене косовске институције претварају у нелегалне државне институције и када мисија ЕУЛЕКС преузима надлежности од УНМИК без неопходне одлуке Савета безбедности, Срби са Косова осећају се веома несигурно. 

Срби са Косова, било да живе северно од реке Ибар, или у енклавама јужно, немају поверења у приштинске органе власти. Косовски Срби нису спремни да сарађују са мисијом ЕУЛЕКС све док она не добије експлицитан мандат Савета безбедности Уједињених нација. Подсећам да Срби из енклава још увек живе у веома тешким животним условима, да им је ограничена слобода кретања и да проводе дане у атмосфери сталних притисака и застрашивања. 

Овде бих желео да укажем на још једну негативну последицу нелегално проглашене независности Косова, на онемогућавање достављања лекова и медицинског материјала домовима здравља и болницама широм Косова и Метохије. До сада смо ову ситуацију решавали ад хок и уз велику помоћ Светске здравствене организације. 

Изражавам захвалност Светској здравственој организацији, али наглашавам, потребно је хитно и трајно решење овог проблема, јер уверен сам, нико не жели хуманитарну катастрофу која би могла да буде проузрокована хроничним недостатком лекова у болницама у којима се иначе лече и Срби, и Албанци, и сви остали грађани јужне српске покрајине. Ово су само неки од проблема који се одражавају на ионако тежак живот Срба после 17. фебруара 2008. године. 

Господине председниче, 
Даме и господо, 

Од када су на Косово дошле Уједињене нације 1999. године, стотине хиљада Срба протерано је из својих домова. Десетине хиљада српских кућа је спаљено до темеља. Хиљаде Срба је убијено или нестало и сматра се мртвим, а више од 150 српских православних цркава и манастира уништено је до темеља. 

Од доласка УНМИК-а 10. јуна 1999. године, догодило се око 7.000 напада на Србе, од тога 4.600 ватреним оружјем. 

Срби из покрајине били су препуштени насиљу од стране екстремних косовских Албанаца који у великом броју нису кажњени за своја недела. 

Стога сматрам да је ослобађајућа пресуда бившем команданту ОВК Рамушу Харадинају неправедна и јавност Србије оправдано је огорчена овом пресудом. Бивши главни тужилац Карла дел Понте у више наврата је говорила о застрашивању и убијању сведока у случају Харадинај, и ја очекујем од Тужилаштва Хашког трибунала да уложи жалбу на неправедну одлуку Међународног суда за ратне злочине. 

Рамуш Харадинај не враћа се на Косово као обичан грађанин, већ са намером да учествује у политичком животу покрајине и да креира политичку и животну стварност нашим сународницима. Ова спорна пресуда коинцидира са појављивањем сведочанстава бивше тужитељице Хашког трибунала Карле дел Понте, која у својој књизи говори о трговини људским органима киднапованих Срба. Ово је још један случај који би Трибунал у Хагу требало да расветли. 

Иначе, Харадинај је осумњичен да је починио тешке злочине над Србима, Ромима и Албанцима, а суд мора да утврди пуну истину и праведно казни кривца, пре свега због свих невиних жртава. Сматрам да је свим злочинцима, без обзира на њихову националност, место у Хагу и то је једини начин да правда буде задовољена и да се већ једном стави тачка на болна питања ратних злочина који су почињени на територији бивше Југославије. 

Међународни суд за ратне злочине основале су Уједињене нације, а Република Србија је као пуноправна чланица УН потпуно и јасно опредељена ка остварењу пуне сарадње са Трибуналом. Стога ћу још једном поновити да Србија чини све што је у њеној моћи да се та сарадња успешно и до краја заврши. 

Господине председниче, 

Резолуција 1244 СБ УН мора се поштовати у потпуности. То је једини начин спречавања даљег погоршавања ситуације на терену. Не сме се подривати јасно дефинисан мандат који је Савет безбедности дао УНМИК-у и ми изричито захтевамо да се не врши пребацивање надлежности са УНМИК-а на било које друго тело. 

Стога је основни став Републике Србије да ЕУЛЕКС делује изван оквира предвиђених Резолуцијом 1244 и да су њихове активности противне принципима Повеље Уједињених нација и Завршног акта из Хелсинкија. 

Да будем јасан: не ради се о томе да ЕУ није добродошла у нашој јужној покрајини. Међутим, за свако такво ангажовање треба да постоји јасан правни мандат, што се једино може постићи одлуком Савета безбедности. 

Република Србија је спремна да конструктивно учествује у изналажењу решења за ово комплексно питање. 

Екселенције, 

Нико нема право да омета Србију у легитимној и мирној одбрани интегритета земље, нити да угрожава остварење нашег другог легитимног циља - чланства у Европској унији. 

Потпуно сам сигуран да су та два циља међусобно повезана, и да без укључивања у свет, Србија не може да брани интегритет земље. Као што и без одбране интегритета није могуће обезбедити европске интеграције. 

Зато, спремни смо да одмах потпишемо Споразум о стабилизацији и придруживању са Европском унијом, када нам буде понуђен, и што пре остваримо статус званичног кандидата за чланство. Упркос нашим садашњим тешкоћама, желим да поново потврдим овај принципијелан став, који дели већина мојих сународника. 

Србија се од 2000. године налази на путу европских интеграција и потписивање Споразума о стабилизацији и придруживању, осим што доноси недвосмислену економску корист свим грађанима Србије, омогућава наставак легитимне борбе за очување интегритета и суверенитета наше земље јер је Споразумом предвиђено недвосмислено поштовање Резолуције 1244 Савета безбедности УН. 

Најважнији унутрашњи и спољнополитички циљеви Србије су очување територијалне целовитости и интеграција земље у ЕУ. Та два циља могу бити постигнута једино ако се оба остварују паралелно. 

У члану 135. Споразума, наглашено је да се Косово налази под привременом управом УН, на темељу Резолуције 1244, као и да потписивање Споразума не прејудицира будући статус наше покрајине. 

Овде, још једном поновљајући да Србија сматра Косово својим неотуђивим делом, обавештавам вас да ће се у Србији 11. маја одржати парламентарни и локални избори који су од пресудног значаја за консолидацију демократије у Србији и њену интеграцију у ЕУ. 

Посебно је значајно да се тога дана на Косову и Метохији одрже и локални избори. Сматрамо да је значајно да свуда на Косову, где грађани признају Републику Србију као своју државу, демократски изаберу своје општинске, као и парламентарне представнике. 

Господине председниче, 

Република Србија је спремна да буде конструктиван партнер у остваривању мира, стабилности и помирења у региону. Привржени смо отвореном дијалогу и преговорима, у доброј вери и са свима. Такође, остајемо верни принципима међународног права. 

Србија жели да се на миран начин решавају сви проблеми. Желимо да се бавимо животним питањима најугроженијих становника покрајине. 

Дозволите ми да на крају истакнем принципијелан, дубоко укорењен став Србије да је регионални мир и безбедност питање од највећег значаја за све земље региона и да се до трајног мира и стабилности, уместо наметањем решења и принудом, може доћи само дијалогом, споразумевањем и поштовањем закона. 

Хвала на пажњи. 
