                ​ Lietuvos Respublikos Prezidento Valdo Adamkaus kalba, pasakyta Valdovų rūmų atidarymo iškilmėse Vilniuje

Jūsų Didenybės, Jūsų Ekscelencijos, 
Lietuvos sostinės viešnios ir svečiai, 
Vilnietės ir vilniečiai, 
 
Esame kartu išskirtinę istorinę dieną išskirtinėje istorinėje vietoje. Čia, Neries ir Vilnelės santakoje, Gedimino kalno papėdėje, šalia garbingosios Arkikatedros įžengiame pro atstatyto istorinio pastato vartus. Tūkstantį metų švenčianti ir Mindaugo karūnavimo dieną mininti Lietuva po kelių šimtų metų vėl atveria duris į Valdovų rūmus - į laiko ir karų nesunaikintos tautinės tapatybės, neištrintos valstybinės atminties simbolį. 
 
Po mūsų kojomis - akmenys, menantys pirmąjį Lietuvos Karalių Mindaugą ir tuos laikus, kai Lietuva pradėjo savo ilgą ir sunkų kelią visaverčio europietiško gyvenimo link. Būtent Karaliaus Mindaugo Lietuva 1253-iaisiais realizavo tai, ko mūsų Tėvynei pritrūko 1009-aisiais: tapome tikra krikščioniškosios Europos dalimi. Tada buvo padėti ne tik mūsų krikščioniškųjų šventyklų, bet ir Lietuvos Didžiosios Kunigaikštystės pamatai. Valstybės, su kuria Lietuva sieja stipriausius savo istorijos tarpsnius, didžiausius laimėjimus, ryškiausius suklestėjimus. Iš tų - Lietuvos Didžiosios Kunigaikštystės laikų - ir Karaliaus Žygimanto Augusto atstatyti Valdovų rūmai. Kaip mūsų Renesanso simbolis, kaip simbolis tvirtos ir galingos Lietuvos, kaip tik tada išgyvenusios geriausius savo laikus, kultūriškai susilyginusios su pažangiausiais Europos kraštais. 
 
Privalau paminėti dar vieną Lietuvos Didžiosios Kunigaikštystės matmenį, kuris iki šiol pavadinamas ir aristokratišku, ir fenomenaliu. Tai - daugiakultūriškumas, atvirumas visoms čia skambėjusioms kalboms, tikėjimams, pažiūroms. Iš pačių tolimiausių šalių atvykę aukšti valdovai ir studentai, vienuoliai ir amatininkai rasdavo bendrą kalbą, grindžiamą pagarba ir tolerancija. Šiandien, šiame garbingų svečių būryje, jaučiu panašius jausmus, kokius, manau, turėjo jausti tų laikų Lietuvos valdovai 
 
Beje, kaip tik tais laikais artimiausiais Vilniaus bičiuliais ir likimo partneriais galutinai tapo Krokuva, Kijevas, Varšuva, Lvovas. Džiaugiuosi, kad ilgainiui ši draugystė šiandien, čia ir dabar, dar kartą patvirtinama. Džiaugiuosi, kad Lietuvos draugų ir bičiulių šiandien smarkiai padaugėję. Ačiū Jums, Jūsų Didenybės ir Jūsų Ekscelencijos, už nuolat lydintį bendrumo jausmą, už Lietuvai suteiktą garbę šiandien švęsti kartu. 
 
Tad sveikinu visus šios gražios šventės - Valdovų rūmų atidarymo - proga. Linkiu, kad tie rūmai vadintųsi Valdovų, tačiau būtų atviri visiems vilniečiams ir svečiams. Tegu juos lanko jaunuomenė ir atranda savo tėvų ir protėvių gyvenimo atspindžių. Tegu čia ateina Lietuvos svečiai ir atranda gražios ir kultūriškai turtingos kaimynystės ženklų. 
 
Tegu ateina patys vilniečiai ir atpažįsta gyvąją savo sostinės ir visos valstybės, visos Europos istoriją. 
 
Dėkoju visiems, kurie tą istoriją kūrė per amžius ir tęsia šiandien. Sveikinu Lietuvą, sveikinu visus, švenčiančius kartu su mūsų valstybe. 
Valdas Adamkus, Lietuvos Respublikos Prezidentas


                ​ 

Lithuanian:
http://www.adamkus.lt/lt/prezidento_veikla/kalbos/lietuvos_respublikos_prezidento_valdo_adamkaus_kalba_pasakyta_valdovu_rumu_atidarymo_iskilmese_vilniuje.html

English:
http://www.adamkus.lt/en/activities/speeches/address_by_h._e._valdas_adamkus_president_of_the_republic_of_lithuania.html

