President Yanukovych speaking at the official celebration of the Independence Day in the Palace of Arts “Ukraina”, 2012 


24.08.2012 12:22
Прес-служба Президента України Віктора Януковича
Виступ Президента під час урочистостей з нагоди Дня Незалежності в Палаці «Україна»
http://www.president.gov.ua/news/25110.html 
Шановні співвітчизники!
Річниця незалежності - це свято єдності, гордості і надії.
Це час підбити підсумки нашої роботи і поговорити про плани та перспективи.
Останні роки були дуже серйозним випробуванням для українського народу.
Ми відчули жорсткий зовнішній тиск. Пережили тривалий час політичної нестабільності.
Зіткнулися з жорсткими економічними труднощами, породженими світовою економічною кризою.
Незважаючи на всі труднощі, ми наполегливо будуємо нашу спільну українську перспективу, виборюємо собі гідне місце в світі.
Загрози і проблеми, з якими стикається Україна, не унікальні.
Згортаються світові ринки, сповільнюється рух інвестицій, гальмується процес технічного і технологічного оновлення.
Звужуються можливості для досягнення торговельного і бюджетного балансу.
Особливість нашого становища зумовлена тим, що нинішніми труднощами прагнуть скористатися не лише зовнішні, а й внутрішні сили, які намагаються зробити політичний капітал на проблемах українського суспільства.
Я маю на увазі деструктивну частину опозиції, яка відмовляється від змістовного діалогу, робить ставку на дестабілізацію і хаос.
Її мотив зрозумілий - сховатися від відповідальності за свої минулі помилки. Заради політичного реваншу вони йдуть на провокації в Україні і за кордоном. Їм більше нічого запропонувати суспільству.
Проте не політики-популісти, а корумпована бюрократія становить найбільшу загрозу для розвитку країни.
Однак у влади достатньо політичної волі та важелів, щоб навести порядок і покласти край корупційному свавіллю.
Я переконаний: попри об’єктивні труднощі та внутрішню протидію, ми продовжимо курс на оздоровлення економічної, соціальної, правової та адміністративної сфер.
Історія нашої держави додає мені впевненості у тому, що ми досягнемо поставленої мети.
Адже становлення української нації, процес творення української держави - це історія пошуку, що ніколи не припинялася.
Це історія постійних економічних, політичних, соціальних і гуманітарних трансформацій. Від Давньої України-Русі до сучасної незалежної української держави.
І спільно з іншими європейськими народами ми творимо Європу ХХІ століття.
Ми здолали шлях від неповороткої і неефективної командно-адміністративної економіки до ринкової економіки відкритих можливостей та ініціативи.
Ми зруйнували систему ідеологічного диктату та політичного примусу.
Сьогодні в Україні активно утверджуються демократичні і правові процедури. В центрі сучасної політично-правової системи знаходяться права і свободи громадянина.
Відкрито шлях свободі думки і творчої самореалізації. Поставлено надійні перепони проти приниження на етнічному, культурному чи релігійному ґрунті. І ці досягнення сьогодні цінує кожен громадянин України.
Шановні друзі!
Незалежність - це в першу чергу спроможність держави самостійно обирати шляхи власного розвитку, захищати інтереси своїх громадян, гідно протистояти викликам сучасного мінливого світу.
Пройшовши шлях довжиною у двадцять один рік, наша країна поступово перетворилася на помітного світового гравця.
Відкрита модель національного економічного розвитку довела свою ефективність як в умовах кризи, так і в післякризовий період.
Нині перед Україною постали нові глобальні виклики, пов'язані з серйозним ускладненням ситуації на світових фінансових ринках, політичною нестабільністю на Близькому Сході.
За цих умов затягування з реформами наражатиме Україну на нові кризи, позбавлятиме можливостей світового економічного прогресу.
Саме тому з 2010 року ми пішли шляхом радикальних економічних реформ, розпочавши їх з дерегуляції економіки.
Ми послідовно рухаємося до створення сприятливих умов для цивілізованого й відповідального бізнесу в країні.
Зокрема, на законодавчому рівні визначено виключний перелік документів дозвільного характеру. Чиновникам заборонено встановлювати дозволи, не передбачені законом.
Скасовано понад 58 тисяч актів та рішень, які створювали перепони для розвитку бізнесу. Запроваджено декларативний принцип початку господарської діяльності.
Ми знизили ставки податків, надали податкові канікули для малого бізнесу, готельної справи, ІТ-індустрії.
Незважаючи на несприятливі зовнішні чинники, протягом 2010-2012 років нам загалом вдалося подолати руйнівні наслідки кризи і забезпечити стабільне зростання ВВП.
Економічні успіхи дали поштовх для зростання реальних доходів українців. Реальна зарплата торік зросла майже на 9%, за перше півріччя 2012 року - майже на 16%.
Стабільний валютний курс гривні є надійним орієнтиром для бізнесу, стимулом для притоку іноземних інвестицій.
Відбуваються якісні зрушення у структурі національного експорту, особливо у сфері послуг.
Сьогодні ми з гордістю можемо говорити, що Україна належить до п’ятірки найбільших світових експортерів програмного забезпечення.
Успішно втілюється ціла низка національних проектів. У тому числі проект «Нове життя», в рамках якого відкрито 6 перинатальних центрів, де вже народилось 8 тисяч дітей.
Ще одним прикладом ефективного впровадження національних проектів є будівництво в Одеській області LNG-терміналу.
Видатною віхою в історії Незалежної України є успішне проведення фінальної частини чемпіонату Європи з футболу Євро-2012.
За останні два роки нам вдалося радикально прискорити побудову цілої низки важливих інфраструктурних проектів.
Нові термінали аеропортів, дороги, стадіони, модернізований рухомий склад залізниць, оновлена готельна інфраструктура, сучасні прикордонні пункти переходу утворюють потужну базу для подальшого економічного зростання.
Фінал європейського футбольного чемпіонату відкрив світові нову Україну. Ця подія сприяла звільненню європейців від багатьох стереотипів, нав’язаних недобросовісними політиками.
Проведення в Україні Євро-2012 довело всьому світові, що ми є надійним партнером міжнародної спільноти і здатні виконувати складні завдання.
Переконаний, що ми підтвердимо це високим рівнем проведення чемпіонату Європи з баскетболу у 2015 році та під час боротьби за можливість прийняти в Україні Зимні Олімпійські ігри 2022 року.
Послідовно посилюється й соціальний вектор державної політики. Доказом цього є нові соціальні ініціативи, які вже знайшли своє відображення у відповідних змінах до Державного бюджету.
У непростих економічних умовах ми знаходимо можливість підвищення соціальних стандартів.
Розпочалися важкі, проте неминучі реформи соціальної сфери: пенсійного, трудового законодавства, сфери охорони здоров’я.
Посилюється цільова спрямованість соціальної допомоги, ефективність видатків на соціальну сферу.
Наша мета - створити справді ефективну і динамічну систему соціального забезпечення громадян.
«Перезавантажено» регіональну політику. Регіони поступово позбуваються звички озиратися на центр, вчаться раціонально розпоряджатися своїм ресурсним потенціалом на стратегічних засадах.
Все це відбувається на тлі посилення взаємовигідної міжрегіональної співпраці, що зміцнює єдність країни.
На моє глибоке переконання, ці реформи позначили принципово новий етап розвитку незалежної України.
Адже вони спрямовані на встановлення норм, правил, практики, притаманних вже не перехідній економіці, а сучасним зрілим країнам європейського типу.
У зовнішньополітичній площині ми залишаємось вірними європейському вибору.
Ми впевнено торуємо шлях розбудови сучасної європейської держави. Але це надзвичайно складний процес. Ми шукаємо свою дорогу до спільноти розвинених держав.
Проте інтеграція за будь-яку ціну - за рахунок втрати незалежності, економічних чи територіальних поступок, за рахунок дозволу втручатися у внутрішні справи - такий шлях ми ніколи не сприймали і не сприймемо.
Свобода і незалежність - це найголовніша умова успіху і процвітання України.
Вільна держава, як і вільна людина, може робити помилки, може зазнавати поразок. Але у неї завжди є шанс на перемогу в майбутньому. У того, хто втратив свою незалежність, такого шансу немає.
Останнім часом ми здійснили серйозні кроки в напрямі входження України до європейської спільноти. Парафовано Угоду про асоціацію та зону вільної торгівлі з ЄС. Тепер ми очікуємо на порозуміння з боку наших європейських партнерів, оскільки сприймаємо цей процес, як дорогу з двостороннім рухом.
Будуючи нову державу, ми прагнемо будувати новий світ, нову Європу, повноправною частиною є вже сьогодні Україна. Водночас ми маємо пам’ятати наскільки важливими для України є відносини з країнами СНД, зокрема з нашим найбільшим торговельним компаньйоном та сусідом - Росією. Нам необхідно всебічно розвивати співробітництво з нашими партнерами по СНД, адже саме там знаходиться найбільший ринок для українських товаровиробників. Тож ми не повинні залишати поза увагою інтеграційні процеси, що там відбуваються.
Шановні співвітчизники!
В історії людства вже не раз траплялись революційні зміни. Коли попередні моделі розвитку виявлялись вичерпаними і неефективними, наступав час трансформацій. І сьогодні світ входить саме у такий період.
Попереду нас очікують системні, фундаментальні зміни, які торкнуться усіх сфер життєдіяльності людини, суспільства, держави.
На порядку денному міжнародного співтовариства стоять справді глобальні виклики:
забезпечити вихід до новітніх технологічних укладів;
вирішити проблему погіршення екології і кліматичних змін;
знайти нову модель соціально-економічного розвитку в умовах обмежених життєво-важливих ресурсів;
гарантувати глобальний демократичний розвиток, захист прав людини, бізнесу і співробітництво у світі.
В таких умовах успішний розвиток української держави залежить від нашої здатності виробити власну випереджальну стратегію подолання ризиків і загроз.
Одним із ключових викликів сучасності для всіх без виключення країн світу залишається глобальна економічна криза.
До цього часу зберігається нестабільність на світових фінансових ринках.
В багатьох країнах світу, передусім у країнах зони євро, накопичуються проблеми в секторі державних фінансів.
На тлі глобального зниження попиту загострюється конкуренція за ринки збуту і боротьба за збереження національного промислового потенціалу. Все більш реальною стає загроза торговельних війн.
В умовах невизначеності і зростаючих ризиків у глобальній економіці ми маємо робити ставку на вільне підприємництво, гарантувати максимально сприятливий клімат для інвестицій, для створення нових виробництв, впровадження новітніх технологій.
Україна має стати найбільш сприятливою країною для бізнесу - країною відкритих можливостей.
Розпочати і вести бізнес в Україні повинно бути простіше, ніж у будь-якій іншій країні світу. Така наша мета.
Тільки в цьому випадку ми зможемо реалізувати наш шанс і наше прагнення увійти до лав країн-лідерів.
Для того, щоб гарантувати сталий розвиток країни маємо також знайти відповідь на проблему дефіциту енергетичних ресурсів.
У сучасному світі енергетична безпека вже стала синонімом незалежності та суверенітету держави. І ми повинні зробити прорив у вирішенні наших енергетичних проблем.
Україна має багаті запаси метану та сланцевого газу, родовища вуглеводнів на шельфі Чорного моря. Для їх розробки залучаються провідні іноземні компанії. Залучаються великі інвестиції.
Ми нарощуємо інвестиції у ядерну енергетику.
У нас є гарні перспективи для розвитку альтернативної, передусім «зеленої енергетики». Ми вже побудували найбільшу в Європі сонячну електростанцію.
У нас величезний невикористаний потенціал впровадження новітніх енергоефективних і енергозберігаючих технологій в економіці та житлово-комунальній сфері.
Впевнений, що в перспективі Україна позбудеться тотальної залежності від іноземних постачальників енергоресурсів.
Разом із тим, до традиційних глобальних ресурсних проблем сьогодні додаються нові. Через зміни клімату людство стикається із загрозами нестачі продовольства та питної води, деградацією сільськогосподарських угідь. За таких умов пріоритетом для України є розвиток аграрного сектору та харчової промисловості.
Наша держава має все необхідне для світового лідерства у цих секторах виробництва. Ми маємо сприятливі природно-кліматичні умови, потужний земельний і людський потенціал, розвинену науково-дослідну базу та вікові аграрні традиції. І ми повинні відповідально розпорядитися цими перевагами.
Україна вже сьогодні є потужною складовою світової продовольчої безпеки. Увага міжнародної спільноти до нашого аграрного сектору дедалі зростатиме. Це - шанс залучити кошти для модернізації національного АПК, «вдихнути нове життя» в сільські території та громади.
Водночас, хочу наголосити, що наша земля, наші ріки і озера, ліси і поля - це не просто природний ресурс. Це багатство всього народу, наш спадок, який ми отримали від предків і маємо передати нашим дітям. Тому раціональне землекористування, дбайливе ставлення до екології має бути базовим принципом нашої політики.
Часи трансформацій і змін у світі часто супроводжуються зростанням конфліктності у міжнародних відносинах.
Сьогодні відчутно збільшується кількість й інтенсивність локальних збройних конфліктів. Росте напруження у відносинах між різними центрами впливу у світі.
Водночас знижується дієвість міжнародного права та ефективність міжнародних безпекових організацій.
Україна як відповідальний учасник міжнародних відносин має докладати максимум зусиль для підтримки миру і недопущення нового глобального протистояння.
Позаблоковий статус держави відкриває перспективи для більш активної участі у врегулюванні міжнародних конфліктів у якості посередника.
Статус країни-засновниці ООН, наш авторитет і досвід роботи у якості непостійного члена Ради Безпеки ООН надасть ваги пропозиціям щодо реформування і підвищення ефективності цієї організації.
В контексті завдань підтримання миру і безпеки в регіоні актуальним стає формування єдиного й неподільного простору безпеки Великої Європи.
Для України, як і для інших позаблокових держав, обговорення формату створення такого безпекового простору дає можливості отримати додаткові зовнішні гарантії безпеки.
Водночас нам необхідно підвищити ефективність забезпечення національної безпеки за рахунок власних сил, засобів і ресурсів.
Вирішення цього завдання потребує докорінного реформування сектору безпеки та оборони. Напрямки цих реформ вже визначені у новій редакції Стратегії національної безпеки, Воєнній доктрині. І у найближчі роки поставлені завдання будуть виконані.
Виклики сучасного світу висувають нові вимоги і до ефективності урядів у обстоюванні власних національних інтересів.
Ефективність влади має критичне значення не лише для зменшення руйнівного впливу на Україну майбутніх криз і катастроф. Це, передусім, питання збереження і розвитку нашої економічної, соціокультурної, національної ідентичності. Це основна гарантія нашого суверенного права розпоряджатися власними ресурсами. І зрештою - власним майбутнім.
Тому саме зараз настав час для становлення ефективного та професійного державного апарату, якісних та доступних державних послуг, оперативного та результативного реагування на поточні та перспективні виклики.
Шановні друзі!
Світова криза стала не тільки випробуванням для нашої держави.
Вона дала нам дуже цінні підказки, вказала на помилки, які ми можемо виправити. Вже багато що зроблено.
Базовим пріоритетом сьогодні є розвиток національного виробництва і звільнення підприємницької ініціативи.
В Україні акумулюються фінансові можливості для проведення глибинного оновлення виробничих фондів і технологічної бази. Для цього створюються всі необхідні умови.
Йде активний пошук інвесторів і партнерів для реалізації інноваційних проектів у перспективних галузях промисловості - машинобудуванні, літакобудуванні, розвитку енергетики.
Це ключова тема переговорів Президента і Уряду з нашими колегами із Росії, Китаю, США, країн ЄС. Ми відкриті до співробітництва і реалізації спільних проектів.
Головне, чого нам сьогодні бракує - це часу, так бездарно витрачати час, як наші попередники, ми не будемо. Наступні 2 роки будуть вирішальними для країни.
Або ми зосередимось на вирішенні дійсно важливих для суспільства питань. Або, в черговий раз потрапивши в тенета політичного протиборства, безнадійно відкотимося назад, посідаючи останні місця у світових інвестиційних рейтингах.
Сьогодні стабільність політичного життя і непорушність демократичних процедур є ключовою умовою нашого прогресу.
Але точка зору, що демократія - це постійні політичні перевороти, безкінечні авантюри, конфлікти, та розвороти державного курсу на 180 градусів - це велика помилка.
Демократія - це забезпечення прав і свобод громадян. Це забезпечення представленості їх інтересів в органах влади. Тільки на таких умовах можна будувати стабільність.
Сьогодні робиться все, щоб на практиці реалізувати цей принцип. На нових засадах буде сформовано новий парламент.
Партійний вождизм поступиться інтересам територіальних громад, які направляють своїх представників у Верховну Раду.
Переконаний, що цьогорічні парламентські вибори стануть відправним пунктом для кардинальних змін в українському суспільстві.
Буде вирішуватися питання вдосконалення бюджетної системи. Громади і регіони отримають необхідні повноваження та можливості для свого розвитку. Одержить новий імпульс адміністративна реформа.
Вибори мають відбутися чесно і відповідно до законодавства. Реформам потрібна легітимна представницька влада.
Заважати її формуванню, блокувати і зривати цей процес можуть тільки вороги оновлення нашої держави.
Я впевнений, що спільними зусиллями політичного керівництва держави, представницької влади всіх рівнів і громад ми подолаємо опір супротивників реформ на місцях, і в центрі.
Зі свого боку я робитиму все необхідне, щоб забезпечити реалізацію курсу перетворень.
Зокрема, Конституційна Асамблея забезпечить високий рівень фаховості і відкритості процесу підготовки нової редакції Конституції.
Закликаю всі політичні та громадські сили забути про поточну політичну кон’юнктуру і взяти участь в роботі Асамблеї.
Наступним кроком стане реформування правоохоронної системи. Наші правоохоронні органи, спеціальні служби мають стати не тільки ефективним інструментом протидії корупції та злочинності в усіх її проявах, але й забезпечувати безумовне дотримання законності та прав громадян.
Цьому сприятиме впровадження нового Кримінально-процесуального кодексу, прийняття низки законів про адвокатуру, прокуратуру.
Проте ключове значення матиме подальший розвиток української судової системи, яка є інструментом захисту прав громадян.
А це є серйозна справа для подальших економічних реформ. Особливо, якщо ми говоримо про земельну реформу, приватизацію, залучення внутрішніх і зовнішніх інвестицій.
Справедливий і незалежний суд - гарантія прав власника та інвестора. Тому продовження судової реформи є ключовою вимогою для продовження модернізації української економіки.
Мета економічних реформ - це не тільки технічне і технологічне оновлення. Наша мета - побудова відкритої економіки без рейдерства, корупції і «тіні».
Ще раз хочу наголосити - ми робимо ставку на розвиток вільного, конкурентного підприємництва. В цьому є основа майбутнього процвітання нашої держави.
Сьогодні у багатьох країнах обирають шлях збільшення податків. Для нас такий вихід неприйнятний. Навпаки, мусимо продовжити роботу по дерегуляції і лібералізації вітчизняного законодавства.
Вимагаю повністю знищити будь-який тиск на бізнес. Самим рішучим чином викорінити «наїзди» на підприємців корупціонерів від правоохоронних та контролюючих органів. Слід безжалісно очистити від них державну владу.
Натомість необхідно закріпити зрозумілі і стабільні «правила гри», створити чіткі гарантії прав власності, що дасть змогу розкрити підприємницький потенціал українського суспільства.
Водночас це звільнить шлях для приходу в Україну іноземних компаній і підприємців, які хочуть відкрити власну справу, налагодити нове виробництво, працювати над інноваціями разом з нами.
Зменшуючи тиск на бізнес, ми гарантуємо економічний розвиток на довгострокову перспективу.
Проте далеко не все вимірюється тільки економічною доцільністю. У ХХІ столітті державна незалежність набуває вираженого людиноцентричного виміру.
Громадянин оцінює дієздатність власної держави за станом безпеки життя й праці, рівнем задоволення основних соціальних потреб, вирішення власних проблем, захистом довкілля і створенням умов для самореалізації.
На жаль, доводиться констатувати: протягом двох десятиліть політики більше переймалися зовнішніми атрибутами незалежності, а не облаштуванням країни і життя людей.
У кричущому стані знаходиться житлово-комунальне господарство. Постійно посилюються техногенні ризики. Природні катаклізми загострили питання безпечності довкілля та спроможності протистояти стихії.
Переконаний, саме розбудова інфраструктури життєдіяльності має складати основний зміст нашої роботи щодо зміцнення незалежності України у найближчому десятилітті.
Таке завдання цілком може бути підґрунтям загальнонаціонального консенсусу. Адже робитимемо це для себе та для майбутніх поколінь.
Рухаючись в цьому напрямі, ми створимо необхідні умови для реформи соціальної сфери.
Нині успадкована ще від радянських часів розгалужена, але практично недієва соціальна сфера все менше відповідає очікуванням населення.
Рівень державної соціальної допомоги поки не захищає на достатньому рівні від злиднів. Водночас дуже часто соціальна допомога надається заможним громадянам.
Така система є несправедливою і має бути змінена і модернізована. Ми вже істотно просунулися в цьому напрямі завдяки реалізації нових соціальних ініціатив.
Разом з тим необхідно розуміти, що недоліки системи соціального захисту гостро відчуваються за умов зниження рівня добробуту населення.
Впевнений, що зростання оновленої української економіки буде надійною базою для підвищення доходів громадян.
Україна розпочала рух до побудови суспільства соціальної справедливості і ми не звернемо з цього шляху.
Цивілізаційний поступ сучасної української держави залежить від модернізації системи національної освіти, нових підходів до збереження національної культури та духовності.
Наріжним каменем нової гуманітарної політики залишається підтримка єдиної державної української мови.
Для того, щоб державною мовою створювався новий культурний продукт, робились наукові дослідження, знімались фільми, держава буде втілювати програму всебічної підтримки української мови.
Наше спільне завдання - створити і зберегти єдиний культурний простір нашої країни, дати кожному громадянину України право вільно використовувати свою рідну мову.
Тому ми будемо вдосконалювати законодавство про розвиток і застосування інших мов в Україні.
Водночас ми маємо забезпечити нашій культурі, нашій науці та економіці гідне місце в сучасному глобалізованому світі. Для цього ми повинні підтримувати прямий діалог із Заходом і Сходом. Тому я поставив перед Урядом завдання створити сприятливі умови для вивчення провідних іноземних мов, починаючи від дошкільних навчальних закладів і шкіл, до вузів та центрів підвищення кваліфікації.
На завершення свого виступу хочу підкреслити, що політика перетворень, яку ми зараз здійснюємо - це наш вільний вибір.
Ми не виконуємо зовнішні директиви, не намагаємось щось копіювати і необґрунтовано насаджувати в Україні.
Курс на оновлення - це вияв прагнення самого українського народу. Ми хочемо бути модерною нацією. Жити в економічно-розвиненій, впливовій, демократичній і правовій державі.
Сьогодні оновлення - це і є наша національна ідея. Вона об’єднує нас незалежно від віросповідання і культурних вподобань, від місця проживання або роботи. Тому я впевнений в успіху обраного курсу реформ.
Зі святом, дорогі співвітчизники!
З Днем Незалежності! 
