Laiks patiesām vērtībām
23.07.2002.
http://politika.lv/article/laiks-patiesam-vertibam

Einars Repše

Pagājuši vairāk nekā 10 gadi kopš mūsu Latvijas neatkarības atjaunošanas. Mēs atkal esam saimnieki savā zemē. Desmit gadu laikā pēc neatkarības atgūšanas mēs neesam sasnieguši tautas labklājību. Tas man nav pieņemami. Man nav pieņemama valdošās koalīcijas bezatbildība, korupcija visaugstākajos līmeņos, sagrautā veselības aprūpes sistēma, neefektīvā valsts pārvalde un tautas grimšana nabadzībā.
Es vēlos mainīt šo situāciju. Sirdsapziņas komanda. Godīgums un profesionalitāte. Atklātība un atbildība. Šie ir arī mūsu darba principi. Vara man nav nekas cits kā smags darbs un pienākums godprātīgi kalpot Latvijai un tās tautai.

Atklātība. Godīgums. Profesionalitāte. Darbaspējas. Vērtības, kuras man ir svarīgas gan kā pilsonim, gan arī kā valstsvīram. Mana pieredze, veidojot Latvijas Banku, liecina, ka tās ir iespējams īstenot praksē. Ir tikai jāvēlas to godprātīgi darīt.

Pati augstākā vērtība vienmēr un visur ir cilvēks. Līdz šim ir bijis otrādi – valsts darījusi visu, lai sarežģītu tās godīgo pilsoņu dzīvi, kamēr negodīgie izmanto valsti savtīgiem mērķiem un ir nesodīti. Ir jāmaina šis princips - valstij jānodrošina kārtība, bet minimāli jāiejaucas saimnieciskajos un sabiedriskajos procesos. Valstij jāpiedāvā vienkārši un saprotami likumi, kas aizstāv indivīda tiesības un brīvības. Valstij jāstrādā tā, lai maksimāli atvieglotu pilsonim un uzņēmējam dzīvi.

Tomass Džefersons teicis: ”Gudra un taupīga ir valdība, kas attur ļaudis no savstarpējiem pāridarījumiem, bet, kas citā ziņā ļauj tiem vaļu pašiem izlemt, kā strādāt un veidot savu dzīvi, un kas neatrauj no darba darītāja mutes maizes kumosu, ko tas nopelnījis. Tāda ir labas valdības būtība."

Šeit vietā neliela atkāpe. Tomasa Džefersona nostādnes sasaucas ar libertariānisma politisko teoriju, kas tiek uzskatīta par liberālā kapitālisma saturu un īpašas izaugsmes iespējas un popularitāti guva ASV prezidenta Reigana laikā. Tās iezīmes bija arīdzan Lielbritānijā, ko simbolizēja Mārgaretas Tečeres īstenotā politika. Šo abu politiķu īstenotie radikālie pasākumi atjaunoja ticību valsts ekonomikai, valstij un tās pilsoņu spējām. Libertariānisma pamatuzskats ir, ka visiem cilvēkiem piemīt noteikts tiesību kopums, kas pat kolektīvu vai valsts interešu dēļ nevar tikt mainīts vai atņemts. Tiesību izcelšanās nav konkrēti formulēta, tomēr būtiska uzmanība pievērsta faktam, ka tās ir pārākas pār politiku un valsti. Valsts iejaukšanās, pēc austriešu ekonomista Haijeka domām, ir nepieļaujama ne tikvien tādēļ, ka tā samazina tiesības, bet, galvenokārt, tādēļ, ka ir pretrunā ar cilvēka autonomiju un neatkārtojamību.

Es vēlos panākt Latvijas valsts sakārtošanu uz vienkāršiem un skaidriem pamatiem - tādiem, ko par labiem atzīst Latvijas pilsoņi, nevis līdzšinējā valsts vara, kas līdz šim saistās ar dažu valdošo politiķu interešu klubiņu. Latvijas tautas labklājības atjaunošana nav iedomājama, ja valdošā koalīcija nepilda vai savtīgi pilda tai pilsoņu uzliktos pienākumus, ja tā nenodrošina kārtību un likumību. Latvijas tautas labklājība nav iedomājama, ja valstī valda korupcija.

Partija Jaunais laiks - labēja, privātu iniciatīvu, uzņēmējdarbību un brīvu konkurenci atbalstoša tautas kustība. Tā aizstāv un nodrošina katra indivīda tiesības un brīvības, tai skaitā uz aizsardzību pret valsts patvaļu. Brīvs un godīgs darbs ir mūsu atslēga Latvijas labklājības atjaunošanai. 
Šī ir mūsu sirdsapziņas komandas kopīgā darba preambula. Arī tās ir vērtības, kuras svarīgas man kā pilsonim un politiķim. Tās ir vērtības, kas svarīgas lielākajai daļai tautas. Atbalsts privātai iniciatīvai, pilsoņu aizsardzība pret valsts patvaļu, brīvs un godīgs darbs. Mēs panāksim obligātās bezmaksas veselības apdrošināšanas sistēmas ieviešanu, izglītība būs pieejama katram, tiks izskausta korupcija, un valsts beidzot strādās tās pilsoņu labā. Tam nepieciešama jauna - atklāta, profesionāla, kārtīga un atbildīga rīcība.
