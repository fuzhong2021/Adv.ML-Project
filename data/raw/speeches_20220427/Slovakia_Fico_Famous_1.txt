Robert Fico. Famous.

Prejav predsedu strany SMER - sociálna demokracia Roberta Fica v Národnej rade Slovenskej republiky 4. augusta 2010


Vážený pán predseda Národnej rady Slovenskej republiky, vážená pani predsedníčka vlády, vážené dámy a páni! Dovoľte mi, aby som využil túto príležitosť a opätovne na úvod svojho vystúpenia zablahoželal vláde Slovenskej republiky k jej vymenovaniu do významných funkcií, ktoré budú reprezentovať Slovenskú republiku.

Nová vláda preberá exekutórne právomoci v období doznievania dôsledkov svetovej hospodárskej krízy. Krízy, ktorá logicky poškodila aj našu krajinu. Kríza v plnej sile vypukla pred dvoma rokmi, v čase, kedy dominantnou vládnou stranou na Slovensku bola Sociálna demokracia.

Žiadna politická sila nebola v novodobej histórii slovenskej politiky vystavená takým skúškam, ako práve Sociálna demokracia. Svetová hospodárska kríza, nevídaná plynová kríza – s takou krízou sa nestretla žiadna vláda od roku 1989. Kríza, ktorá mala vážne dôsledky na slovenské hospodárstvo. Ale boli sme vystavení aj takým skúškam, ako bolo zavedenie spoločnej európskej meny alebo vstup do Schengenu. Udalosti, ktoré mohli naplniť tri – štyri volebné obdobia a nie jedno jediné. Chcel by som zdôrazniť, vážené dámy a páni, že v týchto skúškach sme sa na nikoho nevyhovárali. Nakoniec, čo by nám to pomohlo?

Napriek tomu – a to sú fakty, teraz nebudem používať žiadnu demagógiu, že vstup do Schengenu bol prakticky zmarený – môžeme predložiť list, ktorý sme obdržali v auguste roku 2006 od Európskej komisie kvôli technickej nepripravenosti Slovenskej republiky cez vládu. A Slovensko vstúpilo do Schengenu ako jedna z najlepšie technicky pripravených krajín. To je holý fakt, na ktorom sa nedá nič zmeniť.

Holý fakt je, že opozícia v rokoch 2006 – 2010 odmietla podať vláde pomocnú ruku pri zavádzaní eura v podobe tzv. memoranda o porozumení, ktoré vláda podpísala prakticky s každým, počnúc študentmi, cez dôchodcov, vyššie územné celky, ZMOS alebo ktorékoľvek iné inštitúcie. Dnes sa vo všeobecnosti Slovensko hodnotí ako krajina, ktorá zaviedla euro najhladšie spomedzi všetkých členských štátov eurozóny.

Počas dvoch rokov boja proti dôsledkom svetovej hospodárskej krízy, lebo hovoríme o rokoch 2008 – 2010, sme dodržali základný sľub, a ten bol – nepreniesť ťarchu svetovej krízy na ľudí. Neprijali sme ani jedno jediné rozhodnutie, ktorým by sa znižovali dôchodky, nezavádzali sme nové dane či poplatky, ani tie, ktoré existovali, sme v žiadnom prípade nezvyšovali.

 Napriek tomu – a teraz použijem oficiálne údaje – má dnes Slovensko najvyšší hospodársky rast v Európskej únii, máme tretí najnižší dlh a má priemerný európsky deficit. Toto je výsledok nášho vládnutia.

 Chcem požiadať vládu Slovenskej republiky, pani predsedníčku, ktorá tu sedí po mojej ľavej ruke, ako aj ďalších vysokých predstaviteľov Národnej rady Slovenskej republiky – prosím, prestaňme vytvárať o Slovensku falošný a nepravdivý obraz ako o krajine, ktorá je rozvrátená, ktorá má rozvrátené verejné financie, kde takmer zúri nejaká občianska vojna. Sami dobre viete, že toto vôbec nie je pravda. Keby to tak bolo, Slovensko je dnes odkázané na pôžičky z Medzinárodného menového fondu alebo  na rôzne mechanizmy pomoci, ako dnes vidíme napríklad v súvislosti s takými štátmi, ako je Grécko.

Prestaňte sa, prosím vás o to v dobrom, vážené dámy a páni, vyhovárať. Bezdôvodne neočierňujte Slovensko, neberte ľuďom nejakú mieru sebadôvery, ktorú ľudia na Slovensku potrebujú, lebo sú ťažké časy kvôli svetovej hospodárskej kríze. A nerobte to najmä preto, aby ste si pripravovali pôdu na prijímanie rozhodnutí, ako je privatizácia, lebo idete privatizovať –  máte to v programovom vyhlásení vlády, ako je liberalizácia, lebo idete deregulovať.

Sú to rozhodnutia podľa nás, podľa nášho hodnotového vybavenia, ktoré síce Slovensko nepotrebuje, ale vy ste legitímna vláda, robíte rozhodnutia, ktoré vy považujete za správne, lebo chcete naplniť podstatu svojho hodnotového vybavenia slovenskej sociálnej demokracie.

Ak je, vážené dámy a páni, Slovenská republika krajina s najvyšším hospodárskym rastom, tretím najnižším dlhom a priemerným deficitom v rozvrate, ako to tvrdíte niekoľko mesiacov, mali ste teda predložiť programové vyhlásenie vlády, ktoré ponúkne riešenie na nápravu rozvratu Slovenskej republiky, rozvratu verejných financií a takmer občianskej vojny, o ktorej hovoríte, že sa na Slovensku deje. Konštatujem, že v predloženom programovom vyhlásení vlády nič také nie je. Sami teda predkladáte písomný dôkaz, že vaše obvinenia o stave Slovenskej republiky boli a stále sú nepravdivé.

Najlepšie slová sú skutky. Potrebujeme spoločne, vážená pani predsedníčka vlády, postupovať proti dôsledkom svetovej hospodárskej krízy. Tu ponúkame pomocnú ruku. Hovorím to v mene celého klubu strany Smer – Sociálna demokracia, pokiaľ pôjde o dôsledky svetovej hospodárskej krízy a prídete s návrhmi, ktoré budú pomáhať Slovensku a ľuďom, Smer - Sociálna demokracia takéto návrhy a opatrenia určite podporí.

Od roku 2008, keď začala kríza, až 2010 som opakovane vyhlasoval, že oponentom vlády nie je opozícia. Že najväčším nepriateľom Slovenska je kríza a na tú sa treba plne sústrediť.

Musím s určitou mierou prekvapenia konštatovať, že ani obsah programového vyhlásenia vlády, ale ani včerajšie interpretačné vystúpenie pani predsedníčky, lebo bol to určitý výklad  Programového vyhlásenia vlády Slovenskej republiky, nepriniesli jasnú predstavu, čo ďalej so Slovenskom, s tzv. rozvratom, o ktorom stále hovoríte, čo s krízou. Zato naopak – a už som to počul aj teraz dosť prekvapujúco z úst pána predsedu Národnej rady – je jasne prezentovaná predstava, ako kriminalizovať opozíciu, ako naložiť s predsedom Najvyššieho súdu pánom Harabinom. To sa nám zdá byť na vládnutie trochu málo, aj na obsah programového vyhlásenia vlády.

Nečakal som začiatok diskusie k programovému vyhláseniu v štýle, ktorý predniesol pán predseda Národnej rady Slovenskej republiky ohľadne korupcie a netransparentnosti. To sme nikdy netvrdili, že všetko bolo v poriadku. Snažili sme sa veci riešiť.

Ale pýtam sa ešte raz, našli niekomu z predstaviteľov strany Smer - Sociálna demokracia účty v švajčiarskych bankách? My sme našli predstaviteľom SDKÚ. Prali niekedy predstavitelia strany Smer - Sociálna demokracia peniaze? Neprali nikdy. Ale sa preukázalo, že pral niekto iný.  Takže chcel by som povedať veľmi vážne, vážené dámy a páni, ak chcete ísť touto cestou, to nie je dobrá cesta. Cesta takéhoto očierňovania a obviňovania bez akýchkoľvek dôkazov nikam nevedie.

My sme predkladali veľmi jasné dôkazy o veciach, ktoré čosi potvrdzovali, ale ja naozaj touto cestou ani pri mojom vystúpení nechcem ísť. Ale ak dovolíte, musím sa ohradiť proti spôsobu vystúpenia pána predsedu Národnej rady Slovenskej republiky, ktorý udal určitý tón diskusie počas dnešnej schôdze Národnej rady.

Opätovne zdôrazňujem, pani predsedníčka, ponúkame pomocnú ruku v boji proti kríze. Predkladajte rozumné návrhy v tomto duchu a my ich všade tam, kde to bude nápomocné Slovensku a jeho ľuďom, podporíme.

Nebudeme však asistovať – a hovorím to veľmi vážne – pri našej kriminalizácii, pri rozpredaji štátneho majetku alebo pri znižovaní pracovnoprávnej ochrany zamestnancov.

Vážená pani predsedníčka vlády, vážené dáky a páni, hovoríte teda o rozvrate Slovenska, čo je podľa môjho názoru výraz, ktorý vyžaduje urgentné konanie, urgentnú akciu. Hovoríte o rozvrate verejných financií už dlhé mesiace, dlho naznačujete iné katastrofické scenáre v hospodárskej alebo sociálnej oblasti. Po skončení tejto schôdze, možno to bude v piatok, možno to bude v utorok, ste zvolali alebo zvolávate ďalšiu schôdzu Národnej rady  Slovenskej republiky, ktorá by teda mala prirodzene reagovať urgentne na vami hodnotenú kvalitu Slovenska. Ak teda sme v rozvrate, ak sú v rozvrate verejné financie, očakávam, že hneď na ďalšej schôdzi Národnej rady predložíte nejaké návrhy, ktoré budú na tieto vaše tvrdenia reagovať.

Ak dovolíte, prečítam vám program tej urgentnej schôdze Národnej rady Slovenskej republiky a pýtam sa, čo to má spoločné s rozvratom a s rozvrátenými verejnými financiami?

Prvý bod programu – novelizácia trestného poriadku.

Ďalší bod – organizácia činnosti vlády a ústrednej štátnej správy, znovu vytvárate ministerstvo životného prostredia.

Ďalší bod – chcete zmeniť Ústavu Slovenskej republiky vo vzťahu k imunite poslancov. Prosím vás, čo má toto spoločné s rozvrátenými verejnými financiami?

Jednoducho, sami neustále podávate ďalšie a ďalšie písomné dôkazy, že to, čo ste tvrdili pred voľbami a to čo tvrdíte aj teraz, nie je absolútne žiadna pravda.

Vážené dámy a páni, vláda Slovenskej republiky je legitímna a bude prijímať rozhodnutia podľa vlastného uváženia. A pochopiteľne, za predpokladu, že bude mať podporu v Národnej rade Slovenskej republiky. Hoci to z programového vyhlásenia vlády, ani zo včerajšieho vystúpenia pani predsedníčky nevyplýva, vláda by sa mala sústrediť predovšetkým na svetovú hospodársku krízu, ktorá ešte ani zďaleka neprestala škodiť. Na to musí byť ale vládna koalícia stabilná a politicky súrodá. Otázka je, či vládna koalícia napĺňa tieto  charakteristiky, ktoré sú také dôležité pre krízové obdobie.

Krátko po vzniku novej vládnej koalície ste odmietali konštatovania, že na Slovensko prichádza v podstate šesťkoalícia a nie štvorkoalícia. Po podpísaní zvláštnej dohody v politickej strane SaS máme faktickú päťkoalíciu. Vznik šesťkoalície je čo, otázkou času? Kedy jednoducho sa stane to, že ďalšia skupina, ktorá bola zaradená do politickej strany, si postaví svoju vlastnú politickú platformu a bude tvoriť šiesty článok tejto vládnej koalície?

Ako má Slovensko reagovať na krízu pri takejto zvláštnej konglomerácii politických strán, hnutí a dovolím si povedať aj výraz –  voľnomyšlienkárov niektorých, ktorí sú súčasťou tejto vládnej koalície?

Pani predsedníčka vlády, chcem vás požiadať o vyjadrenie počas vašej odpovede alebo diskusie na oprávnené obavy, ktoré máme predovšetkým v strane Smer - Sociálna demokracia, v súvislosti so zvláštnou dohodou, ktorá bola podpísaná v politickej strane SaS. V nej bude zrejmé, že došlo k absolútnemu obratu postov bez toho, aby boli naplnené akékoľvek požiadavky. Je úplne zrejmé, že to bola vyhlasovaná vzájomná nedôvera a potom zrazu o niekoľko dní to bola vzájomná dôvera. A ako dôvod tejto dohody je prezentovaná aktualizácia programového vyhlásenia vlády, čo aj vy, pani predsedníčka, musíte vedieť, že je číry politologický nezmysel.

Nie je možné aktualizovať programové vyhlásenie vlády. Pán Matovič, teraz povedala pani predsedníčka vlády, že to je číry nezmysel, ak ste dobre  počuli. Tak potom o čo tu išlo, o aký nezmysel, o akú tajnú politickú dohodu? Na čo sa tu hráme? Tak teda povedzte, čo bolo obsahom tej dohody? Prečo ste pristúpili po troch-štyroch dňoch veľmi silných slov na adresu vlády, že pani predsedníčka vlády a vláda nemá vašu dôveru, vy nemáte žiadnu úctu k nim. Zrazu hovoríte, že sa vzdáte mandátu, keď odídete z konkrétnej politickej strany. Či je za tým?

Chcem vás poprosiť, pani predsedníčka vlády, o vyjadrenie. Naozaj to vyvoláva veľké obavy – čo to je za mechanizmus, ktorý sa zaviedol tri týždne po zostavení vlády, že na základe takýchto tajných zmlúv niekto chce na Slovensku vládnuť.

Vážená pani predsedníčka, úprimne a osobne poviem, že vám nezávidím pyramídu, na vrchole ktorej stojíte. Je to ale vaša slobodné rozhodnutie vyliezť na vysoký strom, ktorý je niekoľkokrát zhnitý a podpílený. Rozhodnutie s plnou zodpovednosťou za možný vývoj, ktorý môže prísť vďaka tejto politickej nestabilite.

Riziká politickej nestability sú u nás, vzhľadom na krízové obdobie, mimoriadne vysoké. Ak dovolíte, dovolil som si toto hodnotenie politickej stability aj preto, lebo som bol predsedom vlády – jednej z najstabilnejších vládnych koalícií v celej histórii Slovenskej republiky. Naozaj tá vládna koalícia nemala problémy tohto rázu, tohto typu, ako to vidíme teraz.

Vážené dáky a páni, Programové vyhlásenie vlády Slovenskej republiky je pre nás nedôveryhodné. Už viackrát sme ho označili za generálny podraz na voličoch, pretože pri zbežnom porovnaní programového vyhlásenia a volebných programov strán vládnej koalície je zrejmé, že obsah volebných programov bol bezprecedentne odignorovaný. No, asi by som sa necítil príjemne, keby som bol teraz v koži KDH alebo v koži SaS, pretože tam nie je prakticky nič z týchto programov, ktoré boli prezentované pred voľbami. 

Podraz podľa nás spočíva predovšetkým v tom, že strany vládnej koalície sociálnym populizmom a širokým záberom – od legalizácie marihuany, až po zmluvu s Vatikánom – chceli osloviť čo najviac voličov, pričom si uvedomovali, že pri reálnom vládnutí ani sociálna politika, ani extrémne návrhy, ako je legalizácia marihuany alebo zmluva s Vatikánom nemôžu byť, vzhľadom na hodnotové vybavenie koaličných strán, súčasťou programového vyhlásenia vlády. Veď vy ste to už museli vtedy vedieť, keď ste to dávali do svojich volebných programov, že to je v podstate niečo, čo nemôže byť súčasťou programového vyhlásenia, ak budete súčasťou vládnutia na Slovensku.

Chcem ďalej uviesť, že programové vyhlásenie vlády je pre nás nedôveryhodné preto, lebo obsahuje záväzky, na ktoré vládna koalícia nemá silu. Ja sa už ani neviem dorátať tých návrhov ústavných zákonov, pretože ak podrobne čítame programové vyhlásenie vlády, sú tam niektoré návrhy zákonov, ktoré neoznačujete ako návrhy ústavných zákonov, ale je úplne evidentné, že musíte pristúpiť k zmene buď Ústavy Slovenskej republiky alebo niektorých iných ústavných zákonov. Čiže možno, že ich je ešte viacej, ako sme pôvodne hovorili, že ich je deväť.

Pýtam sa, ako chcete naplniť tento záväzok? Čo potom poviete? Predložíte návrhy zákonov, ktoré vám neprejdú a poviete verejnosti, no, my sme chceli, ale tá zlá opozícia, to zlý Smer - Sociálna demokracia nám nedovolili naplniť naše programové vyhlásenie. To sa vari  nebudete vyhovárať na opozíciu, že nie ste schopní splniť svoje vlastné programové vyhlásenie. Bolo treba úplne inak postupovať.

Ak ste chceli tieto návrhy ústavných zákonov dať do programového vyhlásenia vlády, mali ste rokovať a pýtať sa, či je alebo nie je podpora na takéto zákony. A možno by sme sa boli na niečom dohodli. No ale vy ste neprišli ani formálne rokovania, vy ste neprišli ani na rokovania o eurovale, ani o Grécku. Takže nesiete si plnú zodpovednosť za ústavné zákony, ktoré ste predložili do programového vyhlásenia vlády.

Programové vyhlásenie vlády je pre nás nedôveryhodné aj preto, lebo občania boli dlhé mesiace doslova zaplavovaní ponukami na kvalifikovanejšie riešenie dopadov finančnej a hospodárskej krízy. Vládny program však okrem rozptýlených konštatačných slov alebo viet neobsahuje ani len malý odstavček, venovaný téme kríza. To nie je žart, to je holý fakt. Prosím vás, nájdite si to tam, ukážte mi to, budem veľmi rád s vami o tom diskutovať.

Rovnako vo vládnom programe nie je obsiahnutá komplexnejšia predstava o zvyšovaní kvality života na Slovensku, ako slogany billboardovej kampane.

Ďalšej veľkej predvolebnej problematike, ktorou je zamestnanosť – už prerokovaný dokument venuje pozornosť, ponúkaný zázračný liek na rozvoj zamestnanosti ale chýba.

Ako som už uviedol, najväčšou marketingovou témou bola a stále je problematika stavu verejných financií. Človek mal právu tu očakávať najväčšiu katastrofu a byť podnietený k zmene volebného správania. Veď predsa charakteristickými pomenovaniami nášho pôsobenia vo vláde bolo, že ideme gréckou cestou, že to je rozvrat verejných financií, že štát skončil. V programovom vyhlásení vlády však nie sú vôbec žiadne opatrenia, ktoré by tomuto nasvedčovali.

Človek zároveň očakával riešenia situácie, čo však v časti programového vyhlásenia venované verejným financiám nenájdeme. Znížiť deficit verejných financií do roku 2013 pod 3 percentá hrubého domáceho produktu – tento cieľ sa snažíte dosiahnuť takýmito záväzkami – a teraz dobre počúvajte.

Citujem: „Pre Slovensko je veľmi dôležité zastaviť zadlžovanie budúcich generácií. Znižovanie deficitu bude vláda realizovať opatreniami na strane príjmov aj výdavkov. Vláda urobí poriadok vo verejných financiách. Vláda zvýši transparentnosť verejných financií.“ – Toto akože je odpoveď na dosiahnutie 3-percentného deficitu v roku 2013? To je vari žart. A to nie je odpoveď, to sú obyčajné všeobecné deklarácie, ktoré nikomu nič nehovoria a nie sú schopné znížiť deficit na úroveň, o ktorom teraz hovorím.

Programové vyhlásenie neodpovedá ani len na základné otázky. Aké nástroje na zníženie deficitu vláda použije? Pani predsedníčka vlády, poprosím vás o odpovede na tieto otázky – aké nástroje chcete použiť na zníženie deficitu, keď v programovom vyhlásení vlády nie je nič? Alebo zase ideme tou istou cestou, že rozprávame ako pred voľbami – o marihuane, o Vatikáne, ale potom je po voľbách, zvyknite si, nebude nič? Čo znamená, teraz rýchlo schváliť programové vyhlásenie vlády a môžeme teda očakávať v septembri alebo v októbri naozaj niečo radikálne, pokiaľ ide o peniaze? Čiže pýtame sa, aké nástroje chcete použiť?  Chceme to vedieť, lebo sme sociálnodemokratická opozícia a chceme chrániť hodnoty, na ktorých je táto strana postavená.

Ďalej sa pýtame, či tieto nástroje, ktoré chcete použiť na zníženie deficitu, pomôžu k hospodárskemu rastu? Lebo jedna vec je znižovať deficit, druhá vec je, aký to bude mať vplyv na hospodársky rast.

A po tretie – pýtame sa aj, čo tieto rozhodnutia alebo opatrenia, ktoré chcete prijať, prehĺbia alebo neprehĺbia polarizáciu spoločnosti medzi tými, čo majú viac a tými, čo majú menej.

Pokiaľ ide o náš pohľad, veľmi nás mrzí, vážená pani predsedníčka vlády, že ste úplne rezignovali na veľké verejné investície vo vašom programovom vlády. Pretože môžeme čítať programové vyhlásenie v časti diaľnic zhora, zdola, zboku, sprava, zľava – ako len chceme, je úplne evidentné, že chcete predovšetkým prehodnocovať a analyzovať. Slovensko nepotrebuje prehodnocovať a analyzovať, Slovensko potrebuje stavať diaľnice. (Potlesk.) Najdrahšie diaľnice sú tie, ktoré sa nestavajú.

My sme to otvorene priznali, kríza nám vzala 18 mesiacov. Osemnásť mesiacov sme sa s bankami snažili dohodnúť a nájsť riešenie finančného krytia PPP projektov. Podarilo sa nám PPP projekt ne ceste medzi Nitrou a Zvolenom dotiahnuť tak ďaleko, že bol v roku 2009 vyhlásený za najlepší infraštrukturálny projekt roku 2009 v celej Európe. Tak asi to nebolo až tak zle urobené.

Pred finančným uzatvorením je teraz druhý balík – hovoríme o Dubnej Skale až po Košice. Verím, že vaša vláda, pani predsedníčka, nezastaví tento proces a že sa bude stavať aj táto diaľnica. Lebo keď nebudeme mať veľké verejné investície, tak ako ste odpískali aj Jaslovské Bohunice – nový atómový zdroj, ako ste odpískali širokorozchodnú, veľmi ťažko sa bude štartovať hospodársky rast. Mimochodom, k  tej širokorozchodnej – chcem vás poprosiť, pani predsedníčka, pozrite si vyjadrenia maďarského premiéra pána Orbána, čo povedal na širokorozchodnú. Povedal – beriem všetkými desiatimi.

Takže Slovensko zase bude úplne vyradené zo všetkého a Rakúsko, Maďarsko, Ukrajina zabezpečia prepojenie západu a východu, len Slovensko, podľa mňa, z číro ideologických dôvodov odmietate tento projekt a nepozeráte sa naň pragmaticky racionálne. Je to vaše rozhodnutie, my ho rešpektujeme. Je to veľká tragédia, veľká škoda, že odmietate veľké verejné investície na Slovensku. Aj preto budete mať problém s hospodárskym rastom.

Dovoľte mi, aby som sa preto stotožnil s názormi analytikov pri všeobecnom hodnotení  predloženého programového vyhlásenia, podľa ktorých programové vyhlásenie je v príkrom rozpore s predvolebnými sľubmi a neobsahuje merateľné ukazovatele pre hodnotenie plnenia záväzkov vlády.

Odvolávať sa v takejto situácii na vôľu občanov, možno považovať za nenáležité. Aká je miera legitimity vlády po zhrnutí všetkých uvedených argumentov? Z hľadiska hodnotového je vládny program vo svojich vyjadreniach opatrnejší oproti volebných programom a strategickým dokumentom vládnych strán. Snaží sa v niektorých častiach zvýrazňovať sociálne prvky. Nech nás ale nepomýli terminológia, ktorá chce zmierniť doterajšiu pravicovú rezolútnu dikciu opatrení pripravovaných pred voľbami a následne realizovaných po voľbách.

Napríklad predstava, citujem: „Na Slovensku je ešte stále veľa oblastí osobného života jednotlivca, do ktorých štát zasahuje neprimeraným spôsobom. V 21. storočí je preto nutné zmeniť základné princípy fungovania spoločnosti tak, aby občan nebol obmedzovaný pri voľbe okolností svojho života.“

Je to v omnoho uhladenejšej podobe, ale s nezmeneným obsahom premietnutá filozofia do prvej, druhej aj tretej časti vládneho programu.  Aj takzvané zaostrenie úsilia politikov na každodenné problémy bežného príslušníka strednej vrstvy chce dosahovať nie cestou redistribúcie spoločenských zdrojov, ale ponechanie na voľnú ruku trhu práve v neprospech tejto skupiny občanov.

Praktické smerovanie hospodárskej politiky, vytvárania podnikateľského prostredia na úkor istôt a rozvoja občanov – to všetko v konečnom dôsledku smeruje proti ľuďom, vrátane bežného príslušníka strednej vrstvy, o ktorom toľko v programovom vyhlásení vlády hovoríte.

Rovnako uhladený výraz – citujem: „...zaviesť pružnejšie pracovné vzťahy.“ Občania veľmi dobre poznajú z volebného obdobia rokov 2002 – 2006, ktorý znamenal zníženie pracovnoprávnej ochrany na minimum a nepredstavoval alternatívu pre ľudí v práci, žijúcich v európskom priestore. Alebo volebná rétorika:  „Zachránime bratislavské letisko a Cargo...“ zmenou na veľmi opatrný termín vo vládnom programe „vstup strategického investora.“ Prosím vás, na čo sa hráme?

Však dobre vieme, že idete privatizovať. Tak tam teda napíšte, otvorene povedzte verejnosti, že po tom, čo vláda Smeru, Slovenskej národnej strany a HZDS zainvestovala miliardy korún do rekonštrukcie bratislavského letiska, idete ho predať. Povedzte, že idete predať Cargo. Povedzte, že idete predať všetko ostatné, čo má akú-takú hodnotu a neskrývajte sa za slová – zachránime bratislavské letisko. A pred kým ho chcete, prosím vás, zachraňovať? Zachránime Cargo – pred kým chcete zachraňovať to Cargo? Pred kým chcete zachraňovať SAD-ky, pred kým chcete zachraňovať teplárne, do ktorých sa nainvestovali miliardy eur dohromady, ak to zoberiem vrátane celého Slovenska? (Potlesk.) Nehovoriac o tom, že chcete privatizovať v období krízy, kedy je trhová cena najnižšia.

A zle vám radia, pani predsedníčka, ak tvrdia, že vraj to sú peniaze, ktoré bude môcť použiť na vykrytie deficitu v Sociálnej poisťovni, ktorý je spôsobený odklonom do dôchodkových správcovských spoločností. Dobre rátajte – ročne potrebujete 1 miliardu eur, aby ste vykryli deficit v Sociálnej poisťovni. Miliardu eur za toto, čo som teraz vyrátal, nikdy nedostanete. Vy nedostane za privatizáciu peniaze ani na trištvrtinu roka, pokiaľ ide o dôchodky, nieto ešte na celé štvorročné obdobie. Čiže viacej škody ako úžitku v tejto oblasti bude určite napáchané.

Programové vyhlásenie vlády, vážené dámy a páni, potvrdzuje, že na Slovensku nastúpila skutočná pravicová vláda. Ja to nepoužívam ako výraz expresívny alebo výraz, ktorý má niečo znehodnocovať. Slovenská politická scéna sa rozdelila. Rozdelila sa na vnímanie pravicové, liberálne, a určite vnímanie stredoľavé. A vy ste sa týmto programovým vyhlásením jasne prihlásili k pravicovosti so všetkými prístupmi, hodnotami a postojmi, ktoré sú typické pre strany konzervatívneho a neoliberálneho typu. Na tomto konštatovaní nezmení nič, ani snaha dať nejaký sociálny šál – nejako pekne to tak obliecť toto celé programové vyhlásenie.

Vážené dámy a páni, programové vyhlásenie vlády je nedôveryhodné aj preto, lebo vládna koalícia od prvých dní svojho pôsobenia robí presne niečo iné, ako deklarovala – či už pred voľbami, alebo deklaruje teraz.

Možno by som použil iba dva príklady. Vy ste včera tiež, pani predsedníčka, použili príklad s Kolumbiou. Celkom sme tomu nerozumeli, ale pravdepodobne to je nejaká náhrada za to, že nie je marihuana v programovom vyhlásení vlády. Chcel by som použiť dva príklady – oblasť transparentnosti . Stále hovoríte o tom, že treba byť transparentný, transparentne a transparentný. Tak sa teda pýtam, čo také tajné idete prerokovávať vo vláde, keď tam nechcete ani generálneho prokurátora, nechcete tam ani šéfa Sociálnej poisťovne?

Pani predsedníčka vlády, v mojej vláde sedel riaditeľ, predseda Štatistického úradu Slovenskej republiky pán Mach. A pán Mach, pokiaľ viem, bol vo vrcholových orgánoch Kresťanskodemokratického hnutia. A vôbec to nikomu nevadilo. Bol pri všetkých závažných rozhodnutiach a rozhovoroch vlády, ktoré sme viedli. Čoho sa bojíte? O akej transparentnosti potom hovoríte, keď sa bojíte mať aj generálneho prokurátora na rokovaní vlády Slovenskej republiky?

To je niečo,  čo je pre nás absolútne nepochopiteľné. Čo je transparentné, pani predsedníčka vlády, na tej dohode, ktorú podpísala skupina poslancov s vedením jednej politickej strany? Tam som vás požiadal o odpoveď a by som privítal, keby ste na to naozaj reagovali.

Rovnako použijem druhý príklad, keď ste stále hovorili, že má nastúpiť vláda odborníkov, ľudí, ktorí sa absolútne vyznajú. Pani predsedníčka, toto nebude osobná poznámka, ktorú robím, lebo sa nechcem nikoho osobne dotknúť, ja ľudí nepoznám po stránke charakterovej a osobnej. Ale ako sa môže stať, že ministrovi obrany dáte podmienku, že sa má naučiť do októbra angličtinu? A čo to je absolventská stáž – byť členom vlády, alebo čo to vlastne je?

To je čo? A kto – ako to vyskúšame? Teraz dáme nejakú komisiu parlamentu, alebo vy urobíte nejakú komisiu a posadíte si pána ministra obrany – pri všetkej úcte, pán minister, ja vás naozaj nepoznám osobne, ja teraz hovorím o politike, jednoducho o veciach, ktoré sa nemôžu diať. To je čosi, čo mimoriadne znižuje vážnosť vyhlásení a dôveryhodnosť toho, čo hovoríte v poslednom období. Aj preto považujeme ten váš postoj za absolútne nedôveryhodný.

Vážená pani predsedníčka vlády, včera ste použili vo svojom vystúpení, ktorú som pozorne počúval, výraz, že dochádza k zásadnej zmene vládnutia. Ak som zle zacitoval, ospravedlňujem sa. Ale myslím, že „zásadná zmena“ ako slová boli použité v súvislosti s vládnutím.

Áno, poďme si teraz úplne na záver povedať, či prichádza zásadná zmena vládnutia, alebo neprichádza. A neviem, či vedome alebo nevedome – možno by ste mali hovoriť so svojimi poradcami, lebo niekedy vám dávajú informácie, ktoré vás postavia do zlého svetla –  ste použili na podporu svojich vyjadrení slová, okrem iného aj laureáta Nobelovej ceny pána (?)Stiglitza.  A hovorili ste o tom, že v podstate ako keby on odobroval to, čo teraz idete robiť a čo nazývate zásadnou zmenou vašej politiky, alebo zásadnou zmenou, ktorá má prísť na Slovensko.

Pani predsedníčka vlády, pán Stiglitz nepísal   jednu veľmi známu štúdiu, ktorá sa volá – Tri odporúčania Medzinárodného menového fondu, odporúčania, ktoré vedú do pekla. A preto, ak hovoríme o zásadnej zmene vládnutia na Slovensku, tak teda pomenujem presne tie tri odporúčania, o ktorých hovoril Stiglitz a vy ste to presne odpísali od neho. Privatizácia, to znamená, idete sprivatizovať všetko, čo ešte má nejakú hodnotu vrátane SAD-iek. Pri SAD-kách som veľmi pesimistický. Spýtajte sa predstaviteľov vyšších územných celkov, aké ťažkosti im to urobí. Teplárne považujem za absolútny nezmysel privatizovať v čase, keď boli naozaj mnohé z nich zmodernizované, dokážu cez štát –  vieme tam regulovať určité veci. Takto to bude v rukách cudzích majiteľov, ktorí si s tým budú robiť čo chcú. Čiže prvý bod, o ktorom hovorí Stiglitz, je privatizácia. Áno, idete presne podľa toho.

Druhý bod –  o ktorom hovorí Stiglitz, je liberalizácia. Veď vaše programové vyhlásenie je plné takýchto krokov. Idete zrušiť zákon o obchodných reťazcoch. Gratulujem!  Teším sa na to, ako slovenskí dodávatelia budú ťažko bojovať s týmito obchodníkmi, ktorí im kladú neuveriteľne ťažké zmluvy. Veď vy dobre o tom viete, ako to celé funguje a aké ťažké veci musia niekedy dodávatelia absolvovať, aby sa dostali na trh do supermarketov.

Hovoríte o tom, že treba pustiť nové subjekty na trh so zdravotníckou starostlivosťou. Vy dobre viete, čo to bude znamenať. Znamená to opäť menej peňazí pre nemocnice, pretože to bude prerozdeľovať a bude treba dávať peniaze ďalším a ďalším a ďalším zdravotníckym zariadeniam, predovšetkým súkromného charakteru.

Hovoríte o liberalizácii osobnej železničnej dopravy. Čo to je? Liberalizácia osobnej železničnej dopravy znamená vstup zahraničných partnerov na územie Slovenskej republiky a poskytovanie osobnej železničnej dopravy? Možno, že aj tu by som čakal nejaké vysvetlenie zo strany vládnej koalície.

Hovoríte o liberalizácii energií. Bolo také, dúfam, že to bolo nešťastné vyhlásenie alebo nejaký prešľap, keď minister hospodárstva povedal, že jeho nezaujímajú už stabilné ceny energií. Ak to tak nie je, tak by bolo dobre, aby to vyvrátil, pretože si myslím, že ak má niečo štát zaujímať, sú to stabilné ceny energií. A prosím, pozrite sa na štyri roky – rokov 2006 – 2010, ako sa vláda, v ktorej bol Smer, správala vo vzťahu k energiám. To bola zodpovedná politika voči ľuďom. A nikto o nič neprišiel, ani podniky a v žiadnom prípade nie ľudia.

Tretia vec, o ktorej hovorí Stiglitz, je deregulácia. Opäť, kopu opatrení nájdeme vo vašom programovom vyhlásení – napríklad, okrem iného nájdete, že treba vrátiť zdravotným poisťovniam právo na zisk. Nuž dobre, tak zase vyberie sa na základe zákona od ľudí veľké množstvo peňazí, súkromná  poisťovňa odkrojí nejaký zisk – nechápem prečo, na to je predsa Správny fond, aby platili mzdy, nájmy za svoje budovy, autá a ďalšie veci. To sú veci, ktoré s naším hodnotovým vybavením, ako tu sedí skupina 62 poslancov, zo strany Smer - sociálna demokracia, to s naším hodnotovým vybavením nemá nič spoločné.

Doplním, vážená pani predsedníčka vlády, tieto tri body, ktoré označil pán Stiglitz, na ktorého ste sa odvolávali, za kroky do pekla. Lebo ony sú naozaj kroky do pekla.

A štvrtý bod – to je oslabovanie sociálneho štátu. Už som označil, predovšetkým zmenu Zákonníka práce,  za nešťastnú. Nešiel by som touto cestou. Budeme oponovať veľmi vážne tomuto kroku, ktorý chcete urobiť. Budeme veľmi pozorne sledovať neplnenie záväzku vlády – prehodnocovať kompenzáciu zdravotne postihnutých ľudí a ďalšie a ďalšie kroky, ktoré jednoznačne smerujú k oslabeniu sociálneho a pracovnoprávneho postavenia ľudí.

Takže, vážená pani predsedníčka, ak ste hovorili o zásadnej zmene vo vládnutí, zásadná zmena vo vládnutí je táto: privatizácia, liberalizácia, deregulácia, oslabenie sociálneho štátu. – Máme právo toto konštatovať na základe dôkladnej a dôslednej analýzy programového vyhlásenia vlády, ktoré ste predložili a o dôveru, v rámci ktorého sa uchádzate.

Vedomí si záväzku, vážené dámy a páni, ktoré má poslanecký klub strany Smer –  Sociálna demokracia voči takmer 35 percentám ľudí, ktorí nám dali podporu v posledných voľbách, vedomí si toho, aké hodnoty vyznávame a ako je politická scéna rozdelená, poslanecký klub strany Smer –  Sociálna demokracia  nepodporí predložené programové vyhlásenie a preto ani nezahlasuje za vyslovenie dôvery vláde Slovenskej republiky.

Od začiatku však dodržíme sľub, že budeme tvrdou, ale konštruktívnou opozíciou. Znovu podávam ruku na opatrenia, ktoré sa týkajú hospodárskej krízy a jej dôsledkov, ktoré treba riešiť. Na to sa treba sústrediť a nie na kriminalizáciu opozície  a na všelijaké tie figové listy, ktoré ste ponastavovali pomerne často v programovom vyhlásení.

Za účelom odstránenia  aspoň niektorých zásadných a systémových nedostatkov programového vyhlásenia poslanecký klub predloží v pléne Národnej rady Slovenskej republiky pozmeňovací návrh na doplnenie návrhu uznesenia a navrhneme, aby Národná rada požiadala vládu o ďalšie rozpracovanie a tým aj zohľadnenie vo svojej činnosti takých skutočností, akými sú realizácia stratégie Európa 2020 v podmienkach slovenskej republiky. Tam nič nemáte. Európska únia ide prijímať vážny dokument a v podstate sa touto témou ani nezaoberáte.

Ďalšie opatrenia v boji proti dopadom hospodárskej krízy.

Systémové riešenie problematiky rozvoja zamestnanosti a formy nových pracovných miest. 

Komplexný pohľad na otázky kvality života na Slovensku.

Program podpory a ochrany starších ľudí.

A nakoniec analýza niektorých rizík, vyplývajúcich z programového vyhlásenia.

Tento pozmeňujúci návrh bude podaný počas samotného rokovania Národnej rady.

Vážený pán predseda Národnej rady Slovenskej republiky, vážené dámy a páni, pani predsedníčka vlády, členovia vlády, želám občanom Slovenskej republiky vládu, ktorej činnosť by mohli považovať za dobrú a správnu. Vládu, ktorú by akceptovali a rešpektovali. Už predložené programové vyhlásenie veľa naznačuje, či uvedené želanie naplní alebo nenaplní.

Programové vyhlásenie vlády je však, podľa nás, písomný a podpísaný dôkaz subjektov vládnej koalície, akou cestou sa Slovensko vydalo. A my s takouto cestou súhlasiť nemôžeme.

Ďakujem za vašu pozornosť.