Ministro Pirmininko kalba atidarant VU Filosofijos fakultetą 
2005 02 04


Šiandien atidarome kompleksą, kuris ne tik papuoš nuostabų senojo Vilniaus kampelį, bet ir turės didelės įtakos mūsų visuomeninės minties klestėjimui.
Kai dar palyginus neseniai rinkome vietą Lietuvos Respublikos Prezidentūrai, buvo nuogąstaujančių, kad ji bus pernelyg arti „revoliucinių vietų“ – pernelyg arti studentijos. Tačiau jau tada pabrėžiau, kad tai – būtent mūsų valstybės vadovo rezidencijos privalumas. Tai bus nuolatinis ryšys su Lietuvos ateitimi, jos vizijos pojūtis.
Ir dabar gražūs Prezidentūros rūmai glaudžiasi prie mūsų išminties lopšio – Vilniaus universiteto. Šios dvi institucijos viena kitą papildo, ir vienos svarbiausių valstybės institucijos kaimynystė bus geras priminimas valdžiai nuolat rūpintis Universitetu. O dabar ir konkretesniu kaimynu – Vilniaus universiteto Filosofijos fakultetu.
Darbai ties Filosofijos fakulteto kompleksu buvo pradėti 1999 metais, ir tam išleista 12,5 milijono litų. Gal pasikartosiu, tačiau tai buvo puiki investicija į mūsų ateitį.
Profesoriaus Romano Plečkaičio duomenimis, dar mūsų valstybingumo aušroje – nuo XIV amžiaus pabaigos Lietuvos bajorai siuntė savo sūnus studijuoti Europos universitetuose. Galbūt, šiandien sunku įsivaizduoti, ką šie Prahos, Krokuvos ar Bazelio universitetuose gavę filosofijos bakalaurų ar magistrų vardus jaunuoliai veikė Lietuvoje, tačiau tai, kad per juos į mūsų jauną valstybę sklido humanizmo ir demokratijos idėjos – irgi faktas.
Dar didesnę įtaką filosofija įgavo mūsų valstybingumo raidai, kai pilnu tempu ėmė veikti Vilniaus  universitetas. Vien tik iki 1781 metų – t.y. per du šimtmečius – Vilniaus universitetas suteikė filosofijos bakalauro laipsnį 1810, o filosofijos daktaro – 1700 asmenų. Jų studentai ir jų mokiniai vėliau saugojo nuo carizmo lietuvišką žodį, svajojo apie krašto savarankiškumą ir kūrė savą modernią valstybę. 
Įvairiomis epochomis, net ir šiais laikais mūsų universitetai – tiek Vilniaus, tiek Vytauto Didžiojo – didžiavosi mūsų filosofijos mokyklomis bei atskirais mokslininkais. Net užsienio autoriai, charakterizuodami būdingą lietuvį, pažymi, kad tai uždara, į savo analizę linkusi asmenybė.
Atgimimas išvedė filosofiją iš uždarų sienų, pavertė ją naujojo gyvenimo teorija. Sąjūdžio iniciatyvinėje grupėje buvo ne vienas filosofas, ir reikia pasakyti – dėl jų ir šiandien nebuvo gėda. Jie sugebėjo įprasminti masių nepasitenkinimą, nukreipti tą milžinišką energiją ne griovimui, o kūrybai.
Ir šiomis dienomis Arvydo Šliogerio ar Leonido Donskio vieši žodžiai įprasmina naujame gyvenime tokias sąvokas kaip „tolerancija“, „socialinis solidarumas“. Humanistinės teorijos rodo mūsų klaidas, tampa realiu gyvenimu, gera atsvara beprasmybei, egzistencijai.
Šiandien senoji Lietuvos filosofijos mokykla gauna savo „bazę“. Reikia tikėtis, kad šios senos, tačiau modernų gyvenimą atspindinčios sienos išaugins iškilias asmenybes. Tikiu, kad šiose sienose gims ir tie, ko mums linki visi filosofijos gerbėjai – pasaulinio garso teorijos ir pasaulinio garso mąstytojai.
Linkiu Jums to, išmintingieji filosofai, gerbiami dėstytojai ir mieli studentai.


V.Kavaliauskas