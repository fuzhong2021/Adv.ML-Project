Leader: Emil Boc, Prime Minster of Romania
Title: The 25% cut in income for the state employees and 15% for the state pensions and benefits following the talks between the Romanian Government and IMF
Date: 9 May 2010
Length: 3034 words
Link: http://www.gov.ro/reducerea-cu-25-a-veniturile-bugetarilor-si-cu-15-a-pensiile-si-indemnizatiilor-sociale-sunt-concluziile-intalnirilor-dintre-guvernul-romaniei-si__l1a109020.html 
Reducerea cu 25% a veniturile bugetarilor şi cu 15% a pensiile şi indemnizaţiilor sociale, sunt concluziile întâlnirilor dintre Guvernul României şi reprezentanţii FMI
Emil Boc: Bună seara tuturor. Am avut în aceste zile multiple întâlniri cu reprezentanţii coaliţiei care susţin guvernul, de asemenea întâlniri cu reprezentanţii Fondului Monetar Internaţional, Comisiei Europene, Băncii Mondiale, de asemenea întâlniri cu membrii Guvernului şi preşedintele României.
În acest moment suntem în măsură să vă prezentăm, în sinteză, câteva dintre concluziile acestor întâlniri şi cu privire la ceea ce urmează să se întâmple în perioada următoare.
În ceea ce urmează, am să mă axez pe patru elemente în prezentarea mea: Unu. De ce suntem nevoiţi să luăm măsuri de austeritate? Doi. Ce alternative avem? Trei. Ce măsuri propune guvernul? Patru. Care sunt consecinţele acestor măsuri pe care le propunem?
Prima problemă: de ce suntem nevoiţi să luăm măsuri sporite de austeritate. Aici trebuie să o spunem direct şi fără echivoc, datorită cheltuielilor fără acoperire cu salariile şi pensiile, începând cu 2007, şi mai ales datorită anului 2008, când aceste cheltuieli publice, cu salariile şi pensiile, au depăşit cu mult, cu foarte mult posibilităţile ţării. În al doilea rând, suntem nevoiţi să luăm în continuare măsuri de austeritate datorită crizei economice şi, în special, în urma ultimelor evoluţii care au avut loc inclusiv în Grecia. Aşa cum am spus, începând cu anul 2007, cel puţin, de la mijlocul lui, s-a rupt echilibrul între productivitate şi salarii în România. Cu alte cuvinte, am început să consumăm mai mult decât am produs şi, din acest punct de vedere, poate fi sugestivă şi o asemenea evoluţie a corelării productivităţii cu salariile şi pensiile din România. După cum puteţi observa (nn din graficul prezentat) din această evoluţie, productivitatea a mers în jos, salariile şi pensiile în sus, evident am ajuns la deficite structurale. Ce înseamnă asta? Că am consumat mai mult decât am produs, iar aceste exemple pe care vi le-am oferit pot fi demonstrate şi cu cifre foarte clare în privinţa cheltuielilor bugetare. De exemplu, în privinţa fondului de salarii, dacă, în 2004, fondul de salarii era 17,6 miliarde de lei, în 2005 a fost 21,4 miliarde de lei, în 2006 a fost 27,6 miliarde de lei, în 2007 a ajuns la 33,7 miliarde de lei, în 2008 la 45,6 miliarde de lei, iar în 2009 am încercat să plafonăm prin măsurile pe care le-am propus la aproximativ acelaşi nivel. Deci, de la 33,7 miliarde de lei în 2007, fond de salarii în sectorul public, la 45,6 miliarde lei în 2008, în condiţiile în care aţi văzut, productivitatea muncii nu a fost aceea care ar fi putut să susţină o asemenea creştere. La fel, în privinţa pensiilor, dacă în 2004 cheltuielile cu pensiile erau 15,78 miliarde, în 2005 au fost 17,24 miliarde, în 2006 - 18,04 miliarde, în 2007 – 22,66 miliarde de lei, în 2008 – 33,19 miliarde de lei, şi ca urmare a creşterilor cu pensiile din luna octombrie a anului 2008, în 2009 - 39,85 miliarde de lei, cu menţiunea că, în 2009, nu au fost majorate pensiile decât a fost situaţia pensiei sociale minime şi a indexării cu inflaţia a pensiilor. Repet, în 2007cheltuieli cu pensiile - 22,6 miliarde de lei, în 2008 – 33 miliarde lei, deci, de la 22,66 miliarde lei la 33,19 miliarde lei, creşteri, repet, exponenţiale, care, din nefericire, nu au avut acoperire în ceea ce a însemnat productivitatea muncii, în România. Plătim, în consecinţă, faptul că, în anul electoral 2008, s-au produs deficite structurale, adică deşi existau atunci bani, pe moment, deficitul s-a accentuat, pentru că acele creşteri de salarii şi pensii după aceea trebuiau aplicate în toţi anii care urmează, iar, mai mult decât atât, a venit criza economică, în economia românească, evident, nu avea posibilitatea să susţină în continuare această creştere în sectorul public, a salariilor şi a pensiilor care să nu aibă acoperire reală în productivitate.
În privinţa numărului de personal în sectorul public: 1.239.000 în 2005, 1.395.000 în 2008, o creştere de 162.000 de persoane, în martie 2010, sunt 1.360.000 de persoane, mai puţin cu aproximat 36.000, raportându-ne la decembrie 2008.
În anul 2009, în contextul crizei economice, am încercat să limităm efectele negative ale crizei economice şi să plafonăm aceste cheltuieli, aşa cum aţi văzut, care s-au făcut cu salariile. Dacă în anul 2009, nu am fi întreprins nicio măsură şi am fi lăsat să curgă toate măsurile pe care Guvernul anterior le-a luat, inclusiv, de exemplu dacă am fi lăsat majorarea cu 50% a salariilor profesorilor şi alte majorări care se propuseseră, am fi ajuns în 2009, la un deficit de 12%. Prin plafonarea cheltuielilor am reuşit să-l menţinem la 7,4% în anul 2009.
În privinţa împrumutului de la Fondul Monetar Internaţional, Comisia Europeană şi Banca Mondială, până în acest moment până în acest moment, România a luat 12 miliarde de euro, după cum urmează: Banca Naţională a României 7.110.000.000 de lei de la Fondul Monetar Internaţional; Guvernul României 4.950.000.000 de lei, după cum urmează: de la Fondul Monetar Internaţional 2.150.000.000, de la Comisia Europeană 2.500.000.000, de la Banca Mondială  300.000.000  de lei. Deci, în acest moment, aceştia sunt banii, pe care România i-a luat. Banca Naţionala este cea care returnează împrumutul de la FMI, pentru componenta pe care a primit-o. Guvernul României, în tranşele care vor fi stabilite în anii următori, va returna împrumutul pe care îl are până în momentul de faţă, repet, 4.950.000.000.
Se pune întrebarea: ce au făcut sau unde sunt aceşti bani? Aceşti bani au fost folosiţi, în anul 2009, pentru acoperirea deficitului bugetar, deficit bugetar de 7,4%. Prin deficit bugetar, am avut si cheltuieli cu investiţiile pentru finalizarea lucrărilor de investiţii despre care ştiţi, dar şi acoperirea unor cheltuieli sociale, pentru că deficitul bugetar este nediferenţiat şi, evident, pentru acoperirea unei părţi a deficitului bugetar din 2010, deficit care, aşa cum a fost prognozat prin Legea bugetului de stat, era de 5,9%. Acum, dacă România continua fără să facă măsuri de ajustare a cheltuielilor publice şi fără, cu alte cuvinte, să ţină cont de un Acord cu Fondul Monetar Internaţional, vom ajunge, în 2012, la o datorie publică de aproximativ 62% din Produsul Intern Brut. Astăzi, avem o datorie publică sub 30%. În concluzie, dacă nu luam măsuri de austeritate şi care, practic, să pună în acord ceea ce producem cu ceea ce consumăm, riscăm să ne îndatorăm în continuare şi să ajungem la o datorie explozivă extrem de greu de finanţat, dacă nu imposibil, fără să putem realiza lucrări de investiţii, care să menţină şi să aducă locuri de muncă. În aceste condiţii, se pune întrebarea ce avea şi ce alternative are Guvernul în faţă?
Cele două alternative sunt următoarele: prima, alternativa oferită de FMI, de creştere a TVA la 24%, de majorare a cotei unice la 20% şi de reducere cu 20% a fondului de salarii sau cea de-a doua alternativă, propusă de România, de Guvernul României, de reducere a cheltuielilor cu salariile şi pensiile în cifrele anunţate, 25% reducere a cheltuielilor care vizează sectorul bugetar cu veniturile bugetarilor, 15% - reducerile cu pensiile şi alte transferuri sociale. Am avut de ales între aceste două soluţii. Am ales răul cel mai mic. De ce? Pentru că, dacă am fi ales soluţia majorării taxelor, acest lucru nu ar fi fost decât un lucru suplimentar, care ar fi generat o presiune suplimentară pe singura categorie care mai plăteşte impozite şi taxe în România, mă refer la sectorul privat, după ce acesta a suferit deja o ajustare în anul 2009. De asemenea, majorarea taxelor, cu siguranţă, evident, ar fi dus la o creştere a inflaţiei, la o devalorizare a puterii de cumpărare a oamenilor şi, în consecinţă, ar fi avut loc o înrăutăţire suplimentară a nivelului de trai. În aceste condiţii, menţinem un maxim de spaţiu, atât cât putem, pentru sectorul privat, în condiţiile date, pentru a se putea dezvolta şi a putea genera locuri de muncă şi pentru a putea asigura condiţiile pentru o creştere economică sănătoasă în România. Creşterea impozitelor şi taxelor în perioada de criza nu reprezintă o soluţie. De asemenea, nu putem accepta în continuare să nu privim realitatea în faţă şi să nu ajustăm sectorul bugetar şi  cheltuielile sociale la un nivel sustenabil pentru România. Chiar şi în aceste condiţii, vreau să ştiţi, că pentru a putea plăti pensiile, chiar şi la nivelul diminuat cu 15%, tot trebuie să mai aducem de la bugetul de stat aproximativ 1,7 miliarde de euro, pentru a corecta, repet, derapajele care au avut loc în trecut sau începând cu anul 2007-2008 şi să putem asigura susţinerea pe termen mediu şi lung a plăţii pensiilor în aceasta ţară şi, poate, încă o data, voi fi înţeles cu aceasta ocazie, cât de necesară este corectarea pensiilor speciale şi cât de nedreaptă este măsura aceea, prin care se plătesc în continuare pensii în România, fără să aibă la baza principiul contribuţiei, ci doar un principiu care se bazează pe 80% din veniturile din ultima lună. Cred că, încă o dată, ne dăm seama că o asemenea modalitate nu mai poate continua. Am fost în faţa Parlamentului, am pierdut un Guvern, când am mers în octombrie 2009, pentru a impune acel principiu corect al pensiilor pe bază de contributivitate şi nu voi ezita în continuare să mă bat pentru un asemenea principiu, împreună cu Guvernul, ca asemenea măsuri să se implementeze. De aceea, Guvernul a optat pentru această soluţie, care vizează nemajorarea taxelor, dar impunerea unor măsuri de austeritate pentru sectorul bugetar, iar aceste măsuri, despre care am vorbit, sunt cele pe care le cunoaşteţi - mă refer aici la reducerea veniturilor bugetarilor cu 25%, reducerea pensiilor şi altor transferuri sociale cu 15%. Fac precizarea că nu este afectată alocaţia pentru copii şi indemnizaţia pentru persoanele cu handicap, aşa cum am menţionat, şi, de asemenea, niciun salariu nu va scădea sub 600 de lei, conform salariului minim pe economie, deci niciun salariu nu va coborî sub 600 de lei.
Se pune întrebarea: facem aceste măsuri de austeritate şi nu le iau cu inima uşoară, cu inima grea propun aceste măsuri, dar îmi dau seama că sunt singurele care ne pot asigura pe termen mediu şi lung o creştere sănătoasă acestei ţări, să putem realiza şi investiţii în autostrăzi, în spitale, în şcoli, în centuri ocolitoare şi, de asemenea, să nu ajungem niciodată într-o situaţie de genul celei în care se zbat unele ţări din Uniunea Europeană în momentul de faţă. Asemenea măsuri sunt dureroase astăzi, dar sunt corecte cu ceea ce înseamna viitorul României. Deci ce se întâmpla dacă luăm aceste măsuri, ce putem face?
În primul rând aceste măsuri ne vor permite să plătim datoriile către firme. Vom putea plăti datorii de aproximativ 1 miliard de euro, inclusiv bani către sectorul medical, astfel încât să eliminăm blocajele din economie, în trimestru 2, poate şi 3 să finalizăm aceste datorii pe care le are statul de aproximativ 1 miliard de euro. Domnul Vlădescu vă va da detalii despre mecanismul prin care se poate face acest lucru. În al doilea rând să putem asigura programul de investiţii publice pentru că, singurele modalităţi prin care putem păstra şi aduce noi locuri de muncă şi creştere economică sănătoasă în această ţară este să susţinem investiţiile publice în România. Iar, dacă toţii banii vor merge în continuare pe consum, nu vom avea resurse să menţinem nici ceea ce avem în momentul de faţă pentru investiţiile publice. Pot să vă spun ce vom putea asigura în continuare ca şi investiţii publice, dacă acest program va fi aplicat. În primul rând, vom avea un program de investiţii în economia rurală de 1 miliard de euro din fonduri europene şi naţionale, care vizează Întreprinderile Mici şi Mijlocii din mediul rural, drumuri şi alte forme de infrastructură în mediul rural. Acest program nou se va derula începând cu 15 mai, şi avem, dacă programul merge mai departe, asigurată cofinanţarea naţională pentru susţinerea acestui program de 1 miliard de euro în economia rurală. De asemenea, un program în infrastructura de mediu de 700 de milioane de euro din fonduri europene şi fonduri naţionale, cofinanţare care să aducă din nou locuri de muncă şi modernizarea ţării De asemenea, vom putea susţine un program de investiţii de 2 miliarde de euro prin cele 24 de companii de la Ministerul Economiei în lucrări în continuare şi lucrări noi, care vor menţine locuri de muncă şi vor genera locuri de muncă. Vom putea finaliza anul acesta 4.000 de locuinţe ANL din banii pe care îi avem în buget în condiţiile acestui program de austeritate. Vom finaliza anul acesta 500 de kilometri de drumuri judeţene în cadrul programului de reabilitare a 10.000 de kilometri. Atât putem anul acesta, 500 de kilometri. În anii următori vom putea mai mulţi, dacă acest program, repet, merge mai departe şi asigură menţinerea de soluţii financiare pentru investiţii. În cadrul Programului "Zece case pentru specialişti. Renaşterea satului românesc", este un program de 25.000 de case. Anul acesta putem face 1.000 de case. Atâta avem si vom avea resurse financiare să le putem construi, finaliza şi da în folosinţă. În materie de infrastructură, ne vom permite să avem resurse financiare să finalizăm centura ocolitoare a municipiului Sibiu, de 14,86 de kilometri, să finalizăm centura ocolitoare a municipiului Oradea, de 8,62 km, să finalizam 20 km din Centura Bucureşti Nord-Chitila-Voluntari, care va uşura traficul rutier din Capitală şi tranzitul în Bucureşti. Ne va permite să finalizăm Centura ocolitoare a municipiului Cluj-Napoca, Centura ocolitoare a muncipiului Lugoj, de 9,6 km, să finalizam Centura ocolitoare a municipiului Iaşi, de 10,3 km şi, nu în ultimul rând, să finalizăm, adică să terminăm reabilitarea a 400 km de drumuri naţionale. Asta înseamnă lucrări de amploare. Reparaţiile sunt una, reabilitarea înseamnă lucrări de amploare la covorul asfaltic a 400 km de drumuri naţionale care, din nefericire, vedeţi cum arată în unele părţi ale ţării. Aceste lucruri se vor putea realiza sub aspect de finalizare. De asemenea, ne va permite bugetul să continuăm lucrările la Autostrada Transilvania, la Autostrada Arad-Timisoara, la Autostrada Cernavodă-Constanţa, inclusiv Centura ocolitoare a municipiului Constanţa, şi la Autostrada Bucureşti-Ploieşti, lucrări care nu se vor termina în 2010, se vor termina în anul următor, dar ne vor permite resursele financiare să continuăm lucrările şi la aceste obiective de investiţii. În al doilea rând, ne va permite bugetul să continuăm programele pe care le ştim şi care s-au demonstrat a fi bune. Programul "Rabla" va continua şi va fi susţinut de Guvernul României. Programul "Prima casa" va continua. Programul "Primul siloz" va fi continuat. De asemenea, vom extinde mecanismul garanţiilor guvernamentale pentru a putea ajuta şi alte domenii ale economiei naţionale, după modelul "Prima casa", pentru susţinerea activităţii economice, şi mă gândesc aici în special la un program de susţinere a întreprinderilor care au câştigat proiecte europene, dar nu au resursele financiare pentru cofinanţare, pentru ca băncile încă nu dau împrumuturi.
Aici vom încerca să găsim un mecanism, împreună cu Ministerul Finanţelor, cu Ministerul Economiei, cu Banca Naţională, prin care firme care au câştigat proiecte europene să nu poată fi puse în situaţia să renunţe la asemenea programe pentru că băncile nu le dau credite. Garanţiile guvernamentale vor deveni un instrument, în continuare, pentru susţinerea Întreprinderilor Mici şi Mijlocii, inclusiv a întreprinderilor care au accesat şi câştigat fonduri europene. Vom avea resurse financiare să continuăm Programul care sprijină firmele care angajează şomeri. Firmele care angajează şomeri în continuare vor avea posibilitatea să beneficieze timp de şase luni de reducerea şi de deducerea cheltuielilor cu contribuţiile sociale dacă angajează şomeri, nu vor plăti contribuţii de asigurări sociale pentru a putea crea noi locuri de muncă pentru români. Vestea bună pe care am văzut-o – dacă este totuşi o veste bună – că în luna aprilie şomajul uşor, uşor a scăzut faţă de luna martie. Nu vrea să tragem concluzii pripite, dar este o direcţie bună care, cu atât mai mult ne justifică măsura de a nu creşte taxele în condiţiile în care, iată, numărul şomerilor începe uşor să scadă şi care va permite mediului privat să susţină activitatea economică.
Vom avea un program extreme de agresiv de combatere a evaziunii fiscale. Ministerul Administraţiei şi Internelor, Ministerul Finanţelor au deja pregătite măsurile şi cu o voinţă mult mai determinată pentru implementarea acestor măsuri în toate domeniile, fără niciun fel de excepţii, fără niciun fel de privilegii, dacă mă pot exprima în termini plastici, pentru a putea continua acest program.
În materia licitaţiilor publice, am atras atenţia tuturor miniştrilor să fie extreme de atenţi la toate licitaţiile publice pe care le gestionează. Să fie extrem de atenţi la orice achiziţie pe care o pune pe SEAP. Chiar personal am fost nevoit să intervin şi să anulez o licitaţie de 100.000 de euro privind unele cercetări sociologice cu privire la impactul asupra populaţiei a unor măsuri. Banii trebuie să meargă pentru investiţii. Am cerut tuturor membrilor Cabinetului să supravegheze personal, inclusiv la agenţiile din subordine, ce achiziţii publice vor fi făcute în continuare şi să le restrângă la minimum, doar la cele necesare, astfel încât, dacă toată lumea suferă de austeritate, mă refer la personalul bugetar, la pensionari, e firesc să luptăm cu evaziunea fiscală, să tăiem din această evaziune fiscală şi să tăiem din cheltuielile care nu sunt justificate din procedura de achiziţii publice. Nu în ultimul rând, acest program ne va permite, în continuare, să susţinem cota unică şi TVA neschimbate şi neimpozitarea profitului reinvestit, ca măsuri pentru stimularea şi susţinerea mediului de afaceri, ca temei pentru asigurarea unei creşteri economice sănătoase.
Aceste măsuri, pe care în esenţă le-am enunţat în sinteză, ne vor permite să rămânem în deficit bugetar de 6,8% din PIB, convenit cu FMI şi Comisia Europeană. Deci, tot vom avea un deficit bugetar, dar el va putea fi finanţat şi va arăta încredere pentru toţi că România este pe drumul cel bun al corectării acestui deficit. Anume, că el nu mai merge doar în plata consumului, a salariilor şi a pensiilor, ci, dimpotrivă, se ajustează, astfel încât să fie sustenabilă creşterea economică a României în anii următori şi să nu ajungem niciodată într-o situaţie în care să nu putem plăti obligaţiile sociale ale statului. Repet: riscul este îndatorarea ţării la un ritm şi la un nivel la care nu am mai putea găsi surse de finanţare, cu pericolul de a nu va mai putea plăti obligaţiile sociale, dacă acum nu corectăm aceste dezechilibre despre care am vorbit.
