Projev prezidenta republiky při zapálení „Masarykovy vatry“ v Lánech
16. září 2017
https://www.hrad.cz/cs/prezident-cr/soucasny-prezident-cr/vybrane-projevy-a-rozhovory/projev-prezidenta-republiky-pri-zapaleni-masarykovy-vatry-v-lanech-1-13604#from-list
Dobrý podvečer, milí lánští sousedé,

a to jsme tady všichni, včetně pana předsedy Schwarzenberga, samozřejmě i včetně pana starosty, ale i včetně všech dalších. 

Já vždycky, když se tady každý rok setkáme, tak považuji za svoji milou povinnost skládat vám všem účty, protože každý z nás musí pro Lány něco udělat. A co může udělat pro Lány prezident republiky? Především zvelebovat lánský park, protože to je místo, kam chodí občané Lán a samozřejmě i další návštěvníci. A na něm je tedy nejlépe vidět, zda by Masaryk měl radost, pane starosto, anebo by si zoufal nad zanedbaným lánským parkem. Tak tedy nebudu připomínat, co se udělalo v minulých letech, jenom, protože se k tomu ještě dostanu, bych rád sdělil, že lánským parkem opět protéká Masarykův potok, který byl předtím dlouhá léta zakopán pod zemí, a že byl opraven nádherný skleník, o jehož zboření se při tom uvažovalo. 

Přejděme k tomu, co se udělalo tento rok. Chtěl bych vás informovat, že v rámci boje proti suchu a zadržování vody v krajině, jsme napustili Horní rybník, který byl dlouhá léta bez vody, protože měl propustné dno. Tak se tam dala fólie, na fólii se navezl štěrk, a v rybníku je teď, jděte se tam podívat, krásná čistá voda, a je tam propojení právě s Masarykovým potokem, takže i v tomto potoce je vody víc, než předtím. 

Záviděl jsem Livii Klausové, že si pořídila svoji vlastní lavičku s nápisem Livie Klausová Lánům, ale protože závidět se nemá, pořídil jsem si svoji lavičku s nápisem Miloš Zeman Lánům a tím jsem skóre vyrovnal. A na rozdíl od Livie, která kolem své lavičky nemá žádné stromy, já jsem tam nechal zasadit čtyři lípy. Taky dobře.

A poslední věc, kterou bych vám rád sdělil je, že jsme vyčistili tenisový kurt a že teď v pondělí se na něm konalo exhibiční utkání, kdy na jedné straně hráli Petra Kvitová a Radek Štěpánek, já vždycky říkám Suchánek, nevím proč, Štěpánek, a na druhé straně pracovníci Kanceláře prezidenta republiky, to v jednom případě, a majitel Travel Service,  to v druhém případě. Samozřejmě, že Petra Kvitová a ředitel protokolu Hradu zvítězili v tomto exhibičním utkání a samozřejmě věřím, že teď bude lánský kurt využíván pro celou řadu sportovních aktivit a myslím si, že to udělá radost i lánským občanům, pokud ovšem hrají tenis.

Tak to bychom měli ty příjemnější věci a teď ta nepříjemná. Pane starosto, čtyři roky mně slibujete, že Masarykův potok, který za Plečnikovou zdí vytéká v podobě strouhy, ale stále se jmenuje Masarykův potok, a to je neúcta k památce Masarykově, když se jím tak krásně zaklínáte. Čtyři roky mi to slibujete. Strouha je obrostlá kopřivami a já jsem se, pane starosto, proto rozhodl k pomstě. Jedné temné noci se vyplížím za Plečnikovu zeď a mezi ty kopřivy zapíchnu ceduli s nápisem „Potok lánského starosty“. Ono Vás to přejde, čtyři roky mně slibovat, jak to opravíte, a nic nedělat. Sliby se mají plnit a kromě toho úcta k našemu prvnímu prezidentovi, byť vyjádřená i potokem, by měla být pro každého lánského starostu samozřejmostí. Tak a teď jsem Vám to pěkně nandal.

Závěrem mně dovolte, abych nám všem popřál krásné Vánoce, bohatého Ježíška, šťastný a veselý nový rok a hlavně to zdraví. Omlouvám se, že jsem svůj projev pronášel vsedě, ale sami víte, že špatně chodím a bolí mě nožičky, a tak děkuji, že jste tolerovali to, že jsem tento projev mohl přednášet vsedě.

Děkuji vám a všechno nejlepší.
Miloš Zeman, prezident republiky, Lány, 16. září 2017
