Műsor: Gyurcsány Ferenc beszéde a Magyarországra akkreditált nagykövetek előtt.
Szereplők:
2005. szeptember 6.
Szó szerinti leírás
Gyurcsány Ferenc:
Jó napot kívánok. Köszönöm szépen, hogy eljöttek. Tájékoztatni szeretnénk önöket arról, hogy mit gondolunk a következő hónapok, a következő évek magyar politikájáról és természetesen lehetőséget adni arra is, hogy ezt követően önök kérdéseket intézzenek hozzánk. A rendelkezésünkre álló közel másfél órát két többé-kevésbé egyenlő részre osztjuk. Az első felében mi próbálunk meg egy átfogó képet adni. Az a része, amelyet ennek az időszaknak én fogok használni, sajtónyilvános lesz, ezt követően meg fogom kérni két miniszter kollégámat, Somogyi külügyminiszter urat és Kóka gazdasági és közlekedési miniszter urat, hogy rövid, 5-6 percekben saját szakterületekhez kötődően részletesebb tájékoztatást adjanak. Majd valamikor negyed négy magasságában átadjuk önöknek a szót, hogy kérdezzenek, mi pedig megpróbálunk őszintén válaszolni.
Legyenek kemények kérdéseikben, arra bíztatom önöket.
A következő időszakban kormányom törekvései három nagy célban foglalhatóak össze.
Az első: Biztosítani a magyar gazdaság egyensúlyi növekedését, mindazokat a feltételeket, amelyeknek a bázisán a magyar gazdaság fejlődhet és növekedhet, és amelyekkel közép távon kitűzhető az a cél, hogy a magyar gazdaság Európa ezen régiójának egyik legversenyképesebb, leghatékonyabb, legdinamikusabb gazdasága legyen. Ez egy egyensúly központú és fejlődésre koncentráló gazdaságpolitika.
Második: Ennek a gazdasági növekedésnek a jövedelmét, munkajövedelmét és társadalmi jövedelmét olyan módon megpróbálni szétosztani, hogy abból egy együtt maradó, összekapaszkodó, úgy mondjuk ugye divatos szóval, hogy kohézív társadalom erősödjön meg. 
Harmadsorban: A rendszerváltozás 15. évét követően pedig különös figyelmet fordítani ahhoz, hogy mindeközben megerősödjenek a demokratikus parlamentarizmus, a demokratikus társadalmi – politikai működésnek az intézményi szabályozási keretei. Ne engedjünk a populizmus csábításának, annak a csábításnak, amely nem egyszerűen magyar, hanem létező európai jelenség. Megerősíteni a demokratikus közepet, javítani az együttműködést mindazon politikai tényezők között, akik elfogadják, hogy éppen abban van a demokratikus politikai berendezkedés egyik legnagyobb értéke, hogy egyaránt legitim és egyaránt erkölcsös, az alkotmányosság keretei között megjelenő nézetek versengő módon vannak együtt és versengő ajánlatokat tesznek a választópolgároknak.
Ez a három nagy pillér. Nyugodt, higgadt politikát szeretnénk folytatni. Semmiképpen nem engedni a közelgő választások csábításának, csak azt megmutatni, ami a különbség, de legalább annyira, sőt sokkal inkább megmutatni azt, ami a közös, ami összeköti az ország polgárait, gondolkodjanak akárhányféleképpen az alkotmány keretei között múltról, jelenről, vagy jövőről.
Ebben a három tézisben próbálom meg részletesebben kifejteni mindazt, amit gondolunk, de teret és lehetőséget hagyva minisztertársaknak is.
Első kérdés: A gazdasági és szociális, de mondhatom másként, a politikai és szociális nagyotakarásnak sok esetben költségvetési nyögés a vége. Nagyon sajnálom a fordítókat. Magyarország a rendszerváltást követően, éppen azért, mert már addigra is nagyon sok társadalmi adósságot felhalmozott, hisz az egész ’80-as évek egy nagy alkalmazkodási sokkra adott hibás válaszként értelmezhetők, a 2000-es évek elejére egyre hangosabban és egyre állhatatosabban követelte, hogy a rendszerváltás növekvő közös jövedelmeinek bázisán többek részesedhessenek a gyarapodás gyümölcseiből. Jogos szociális igények, elvitathatatlan szociális igények ütköztek az ország lehetőségeivel és az ország gazdaságának fejlesztéséhez tartozó igényekkel. Sokszor elmondtam, értékelésem nem változott. Ha a szociális és politikai jót akarás felül írja a racionalitást, akkor annak előbb-utóbb nagyon drágán kell megfizetni a számláját. 2001 és 2003 között Magyarországon az uralkodó politikát a politikai és szociális nagyot akarás – nem vitatom, túlnyomó többség esetében a jót akarás – vezérelte. Magyarország 2003 óta folyamatosan lassan és nyugodtan korrigálja a 2001 – 2003 közötti pályát annak érdekében, hogy fenntartható legyen mindaz a döntés, amely abban az időszakban született, ezeknek a többsége alapvetően egyébként, nagyon hagyományos text and spending (?).állami költségvetési politikai megfontoláson alapuló döntések voltak, de közben térjen vissza az egyensúlyi pályához a magyar államháztartás és költségvetés. Azt tudom mondani önöknek, hogy ez a törekvés ez túlnyomórészt sikeres. Túlnyomórészt sikeres, mert nem vitatható, hogy Magyarországon ma a gazdaság állapotát jelző mutatók majd mindegyike egy erős, dinamikusan fejlődő, az egyensúlyi pályához tartó állapotról számol be. Nem fogom hosszan sorolni a számokat, önök, illetve az önök elemzői ezeket jól ismerik. De hát mégiscsak arról van szó, hogy van egy 4 százalékot meghaladó növekedés, van egy az árstabilitás állapotát jelző történelmi mélyponton lévő infláció 3 százalék körül. Mindehhez a gazdaság növekedésével lépést tartó, helyenként azt meghaladó reáljövedelem és reálnyugdíj-növekedés társul, közben stabilak a tőke- és pénzpiacok és ami rendkívül fontos, hogy a munkanélküliség egy hajszállal végre az utolsó két hónapban csökkent, a foglalkoztatottság pedig növekedett. Mindezzel együtt két, miközben azt mondom, hogy a magyar gazdaság nagyon jó irányú pályán mozog, tudom, hogy két fontos feladata van a kormányomnak.  Az egyik: biztosítani továbbra is a költségvetési egyensúlyi pályához való közeledést, a maastrichti kritériumoknak történő megfelelést, más oldalról pedig biztosítani a gazdaság modernizációját, a növekvő pálya fenntartását annak érdekében, hogy növekedjen a foglalkoztatottság. A jobbles gross  állapotból, azaz az új munkahelyeket nem generáló növekedés állapotából egy olyan állapotba menni, amely munkahelyeket, és növekvő számú munkahelyeket állít elő. Az elmúlt időszakban változások sorát tettük, hogy ez így történjen. További változtatásokat és további kezdeményezéseket kell tenni annak érdekében, hogy az európai átlagnál alacsonyabb munkanélküliségi ráta tovább csökkenjen, a foglalkoztatottság pedig növekedjen. 
Európai Uniós tagként nagyon sokat küszködtünk azon, hogy azok az intézmények, amelyek a strukturális és kohéziós alapokból való részesedést, az abból történő kifizetést lehetővé tegyék, ezek az intézmények ezek hatékonyabban működjenek. Hát 2002 őszén még olyan jelentést készített ugye Brüsszel, amely szerint hát itt bizony 2004-ben nem fog állni ez az intézményrendszer. Igazi nagy késésben voltunk három évvel ezelőtt. Hát bizony, jelentős erőfeszítést igényelt mindezen lemaradás bepótlása, majd ezt követően az is kiderült, hogy a magyar jogszabályi környezet bizony helyenként jobban védte a pályáztatót, mint a pályázót, ezért tavasszal, idén tavasszal jelentős és átfogó módosításokba kezdtünk. Hát ennek köszönhető az, hogy augusztus 31-ig, azaz pár nappal ezelőttig hosszú-hosszú időszakot követően végre jelentős Európai Uniós kifizetésekre került sor, összesen 68 milliárd forint, hát euróban számolva közel 300 millió euró, Európai Unióból származó fejlesztési támogatás és előleg került kifizetésre, megmozdult végre e tekintetben az Európai Uniós fejlesztések finanszírozása és azt gondoljuk, hogy az év végéig ez a szám meg fogja haladni a 100 milliárd forintot. Annak a tanúi lehetnek önök is és nyilván a magyar önkormányzatok, vállalatok, civilszervezetek, hogy elindulnak azok a fejlesztések, amelyekre az elmúlt években oly sokan pályáztak és oly sokan vártak. 
Kettő: A társadalom- és gazdaságpolitika közötti térben van egy jelentős összekötő kapocs, ez az adópolitika és a nagy jóléti ellátórendszereknek a kérdése. Ezekben az ügyekben az alapvető bejelentéseket megtettük tavasz végén, nyár elején. Szeretném önöket tájékoztatni, hogy szándékaimban nincsen változás azóta. Azaz, törvénybe fogjuk iktatni a következő öt év adóváltoztatási és adócsökkentési programját, és a következő hónapokban törvénybe fogjuk iktatni az új családtámogatási programot, amely családtámogatásra többet és igazságosabban költünk. Egy biztonságosabb világ létrehozásának szándékával. Mindezekkel párhuzamosan elindul a magyar egészségügyi rendszer az elmúlt 15 évben látott első és legmélyebb átalakítási programja, ha úgy tetszik, reformprogramja, mert eldőlt a nagy kérdés. A magyar egészségügy biztosításalapú egészségügy lesz. Elválik egymástól az állampolgári jogon nyújtott szolgáltatások köre, a biztosítási alapon nyújtott szolgáltatásoktól és harmadsorban pedig a kiegészítő üzleti természetű és versengő biztosítók által nyújtott szolgáltatásoktól. De az alapvető és átfogó szolgáltatásokat nyújtó egészségbiztosítás az továbbra is nemzeti kockázatközösség hátterű lesz. Az adó, a nyugdíj, és az adó, a családtámogatási rendszer és az egészségügyi rendszer átalakításával Magyarország az átfogó, nagy reformok útjára lépett, szisztematikusan, sok-sok lépéssel végigjárva ezt az utat. Azok a programok, amelyeket száz lépés néven mutattunk be és a következőkben is mutatunk be az országnak, mind ugyanarról szólnak. Ugyanazt a célt szolgálják. Legyen egy biztonságosabb, igazságosabb ország, ehhez a célhoz próbálunk meg sok úton keresztül eljutni. 
A választások pillanatáig erőteljesen és dinamikusan kormányozni fogunk. Az utolsó pillanatig, miután az ország nem választásokról szól, hanem megőrzendő értékekről és átalakításra váró szabályozásokról és intézményekről, ezért mindaddig, amíg a demokratikus felhatalmazással a kormány rendelkezik, addig dinamikusan kormányozni fog. Amikor pedig eljön a választás pillanata, akkor pedig a választók döntenek, hogy ki kormányozzon tovább. 
Harmadik terület: Nagyon sokszor hallottam önöktől, nyilvánosan is, magánbeszélgetések esetén többször, hát abbeli csalódásukat időnként baráti kritikájukat, hogy a magyar politikai élet harciasabb, mint nagyon sok más országban és hogy a politikai megosztottság indokolatlanul átsugárzik a közvetlen politikán kívüli területekre a  társadalomra. Ha jól emlékszem most találkozom önökkel miniszterelnökként harmadszor, minden félév elején és ezt az előző két alkalommal valaki kérdésben, megjegyzésben mindig elmondta. Akkor is és most is azt tudom mondani, hogy sajnos ezeknek a megjegyzéseknek jelentős az igazságtartalma.  Mondom, hogy sajnos. Nagy a csábítás, hogy mikor a választók elé kell állni, akkor az ember azt hangsúlyozza, hogy miben különbözik másoktól. Én a demokratikus harmadik magyar köztársaság életének egyik legnagyobb kihívását abban látom, hogy képes-e visszafordulni arról az útról, amelyre jó pár évvel ezelőtt tévedt, amelyben az önmagukat demokratikusnak tartó politikai tényezők nehezen, vagy egyáltalán nem tudják elfogadni riválisaik legitim és erkölcsös politikai létezését. Nagyon határozottan az a véleményem, hogy Magyarország számára egyetlen egy járható út van. A szociáldemokraták tudomásul veszik és elfogadják, hogy érvényes konzervatív és érvényes liberális alternatíva is van és mindez viszont. Hogy elfogadják, hogy csak úgy létezhet konzervativizmus, ha létezik mellette szociáldemokrata vagy liberális alternatíva és alkothatná meg e három elemű rendszer valamennyi permutációját. Demokrácia és társadalmi – gazdasági racionalitás, nemzeti víziók és álmok, de a felelősség bázisán. Túlságosan sok kárt okozott az országnak az elmúlt időszakban – innen kezdtem – a politikai és szociális gazdasági nagyotmondás, a demokratikus intézmények tiszteletben tartásának hiánya és itt van fenyegető rémként nem a bal, vagy jobboldali szélsőség, hanem ez a furcsa politikai vegyesbolt, a populizmus. 
Arra fogom minden erőmet koncentrálni a következőkben, hogy megértessem Magyarországgal, hogy az, hogy az ország szabad, az nem azt jelenti, hogy az egyes  és kívánatos politikai, gazdasági, társadalmi igények közül tetszőlegesen be lehet pakolni közös vásárlókosarunkba és minden csak azon múlik, hogy mit szeretnénk. Azt gondolom, hogy Magyarország nemzeti érdeke, hogy megértse, csak akkor lehet sikeres, ha tudomásul veszi, hogy a gazdaság versengő, amelyben közösségi és magántulajdon egymást kiegészítve egymás mellett létezik, hogy a gazdaságot alapvetően az emberek újító igénye, innovativitása, vállalkozó kedve, tehetsége, bátorsága viszi előre, hogy a magántulajdon és a privatizáció nem szitokszó, mint ahogy másik oldalról nem szitokszó az állam, a kormány, annak tudatosan vállalt felelős magatartása, hanem mindig egyénileg kell dönteni arról, hogy mikor mi a helyes. 
Magyarország számára a legfontosabb cél, hogy olyan életet tudjon biztosítani polgárainak, amely ma Toscanától Burgenlandig. Bretagnetól  Skóciáig az európai polgárok jelentős részének kijár. Ezt csak egy dinamikusan fejlődő Magyarország tudja megteremteni. A dinamikus fejlődés jelentős befektetéseket igényel. Én azon a nagyon határozott állásponton vagyok, hogy a magyar fejlődés forrásait három tényező együttesen biztosíthatja és jelentős és történelmi hibát követ el, aki ennek bármelyikétől megfosztja Magyarországot. 
Az első forrás nyilván saját nemzetgazdaságunk növekedéséből származó többletbevétel, ez az évi mintegy 4 százalék. Ez euróban számolva mintegy 4 milliárd euró évente többletgazdagság. 
Kettő: a magyar és külföldi működő tőke befektetések, ezek közül a külföldi működő tőke befektetések idén remélem, hogy ismét történelmi csúcsot fognak dönteni, minteg 4 milliárd euró külföldi működő tőke befektetést várunk. Az első két negyedév egészen magas, egészen impresszív értékeket mutat.
Három: Az Európai Unió fejlesztési forrásai, amelyek 2007-től ugyancsak 3 és 4 milliárd euró között lesznek. Magyarországon utoljára ilyen fejlődés a dualizmus korában volt, az osztrák-magyar monarchia 1867-et követő mintegy 50 évében. Akkor az átlagos magyar növekedési ütem 3,7 százalék volt, meghaladta egyébként a brit és a német növekedési, porosz növekedési ütemet. Most az elmúlt 10 év növekedési üteme átlagosan meghaladja a 4 százalékot. Magyarország önmaga számára történelmet csinál. De ehhez muszáj tiszteletben tartani azt, hogy ezt a fejlődést egyébként sok tekintetben hasonlóan, mint száz évvel ezelőtt, a nemzeti és a külső fejlesztési források együttes megjelenése biztosította. Akkor ez sok esetben osztrák forrás volt egyébként. 
Magyarország nemzeti forrásaiból jelentős erőfeszítések árán képes például az autópálya fejlesztési programját finanszírozni, sőt az elmúlt évben már oda is magántőkét vont be. Ha fejleszteni akarunk tovább, akkor szükségünk van magántőkére és szükségünk van európai forrásokra. Az elmúlt időszakban vita tárgyát képező Budapest Airport privatizációja elsősorban azt a célt szolgálja, hogy legyen forrás több tízmilliárd forint értékben a Budapest Airport fejlesztésére, hogy Budapest legyen ennek a régiónak az a központja, amely nemcsak hogy állja a versenyt mondjuk Pozsonnyal vagy Zágrábbal, hanem ebben a versenyben az előkelő első helyet képes megszerezni. A versenytársaink nem állnak meg. Nekünk el kell dönteni, vagy nekünk van pénzünk fejleszteni, vagy együtt működünk a magántőkével, hogy ő fejlesszen annak érdekében, hogy Budapest is fejlődjön. Az a Magyarország, amely egyébként jelentős erőfeszítést tesz, hogy az autópálya fejlesztését finanszírozza és jelentős lemaradásban van vasútfejlesztésének finanszírozásában, ezekkel is alig bír. Hát lássuk be. Hát nem lehet annyira vak, hogy nem érti meg, hogy egy harmadik nagy közlekedésfejlesztési finanszírozást a légiközlekedés fejlesztésnek finanszírozását nem lesz képes állami pénzből biztosítani. E tekintetben aki csak az államra kacsint és a bezárkózó politikát hirdeti, az egyben a lemaradás politikáját is hirdeti. Magyarország növekedni, fejlődni akar és akkor muszáj együtt működnie a magánbefektetőkkel és muszáj megteremteni az Európai Unió fejlesztési forrásokkal való harmonikusabb, jobb együttműködés feltételeit és akkor igen, itt lesz ez a 10-12 milliárd euró évente legalább, amiből lehet finanszírozni ezt a fejlesztést és ez már rendkívül jelentős pótlólagos forrás, vagy legrosszabb politikai ösztönünkre apellálva, bezárkózó politikát folytat. Szingapurtól Nagy-Britanniáig, Olaszországtól Németországig – nehogy megsértődjön valaki, akit nem említek – azok voltak sikeresek az elmúlt években, akik a nyitott gazdaság és az összetartó társadalom együttes igényét ki tudták elégíteni. Aki bezárkózott, az előbb-utóbb lemaradt és végül nem volt ahhoz elegendő ereje, hogy a saját társadalmát együtt tartsa. 
Én ezért a politikáért, Hölgyeim és Uraim, meg fogok küzdeni. Mert azt látom, hogy ez az egyetlen racionális, helyes, jövőbe mutató politika. 
Végül: hogy maradjon a két miniszternek 5-5 perce, elmúlt egy év, Magyarország Európai Uniós tag, és úgy látom, hogy Magyarország  (kazetta fordítás, hiányos) … ezzel a lehetőséggel, pontosan tudja, hogy nem egyszerűen alkalmazója a közös európai szabályozásnak, hanem bátor alakítója, olyannyira, hogy ebben már a természetes partnereink részéről is időnként vitáink vannak és ez így van rendjén, mert a nemzeti érdekek okos összevetéséből lesz majd közös európai érdek, ugyanakkor sikerült nem bezárkózni az Európai Unióban, van egy nagyon határozott külpolitikai vonalvezetés, amelynek világos prioritásai vannak, Balkántól Dél-kelet Ázsián keresztül az atlanti kapcsolatok megőrzéséig. 
Azt hiszem, hogy eddig jól tartottuk az egyensúlyt. Aktív, intenzív külpolitikai programot fogunk lebonyolítani a következő nyolc hónapban, holnap indulunk Kínába, előttünk van Egyesült Államokbeli látogatás, nagyon sok kormányfőt várunk és vezető politikust a következő hónapokban. 
Arra kérem önöket, hogy vigyék Magyarország jó hírét a világban és hogy vihessék, ahhoz tegyenek önök is és mi is annak érdekében, hogy értsük egymást, például ma is. Kérdéseikkel, megjegyzéseikkel, kritikájukkal tegyék lehetővé, hogy a megértés növekedjen az önök országai és Magyarország között. 
Átadom a szót Somogyi külügyminiszter úrnak. Köszönöm szépen. 
