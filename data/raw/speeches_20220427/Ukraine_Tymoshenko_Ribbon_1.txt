“Prime Minister Yuliya Tymoshenko speaking at the celebration of the 65th anniversary of Ukraine’s liberation from the fascist occupation.”  2009

The celebration (concert) took place in the National Palace of Arts “Ukraina” whose main hall hosts 3,700 people. The audience was mostly WWII veterans. 


http://www.kmu.gov.ua/control/publish/article?art_id=243133508 

Виступ Прем'єр-міністра Юлії Тимошенко на урочистих заходах з нагоди 65-ї річниці визволення України від фашистських загарбників (в Києві у Національному палаці мистецтв Україна)

28.10.2009 | 17:10 
Управління у зв'язках зі ЗМІ Секретаріату КМУ

Доброго дня, наші славні, рідні нашому серцю герої, всі запрошені на це світле свято.
Сьогодні Україна, а я думаю, що і не тільки Україна, святкує унікальну, найсвітлішу дату – 65 років звільнення України від фашистських загарбників, і я хочу всіх вас, всіх українців, всіх людей доброї волі світу привітати з цим прекрасним святом.
Дорогі мої, я безмежно дякую вам за те, що ви змогли сьогодні в цій залі розділити наше велике свято. 65 років тому ноги ворога залишили територію нашої країни. 1255 днів йшла боротьба за визволення України на території України, більшість Червоної Армії, більшість фронтів, навіть половина, працювали і боролися для того, щоб звільнити Україну. Це була величезна за своїми масштабами бойова операція.
Ми знаємо, що на боротьбу з фашистським загарбником Україна направила більше 7 млн. своїх бійців. 7 млн. бійців, з них половина полягли на фронтах війни, а ще половина з тих, хто залишилися живими, втратили своє здоров’я і прийшли додому інвалідами. Таких втрат не бачила історія, і це все - наші сини і доньки, а Україна в цілому за різними оцінками втратила від 8 до 10 млн. людей як тих, хто воювали, так і мирного населення. Трагедія неміряного масштабу. Більше 700 міст і містечок, більше 28 тис. сіл зазнали на собі нищівні втрати і руйнацію.
Я думаю, що сьогодні, коли ми згадуємо всіх тих, хто поклав своє життя за мир, спокій, перемогу над фашизмом у світі, – це святі люди, це люди, які закрили все людство від колосальної біди, від величезної трагедії. І зараз я хотіла б розпочати з того, щоб оголосити хвилину мовчання за всіма тими, кого з нами сьогодні немає.
Я думаю, що сьогодні жодна людина в світі не може точно сказати, що могло б статися з людством, що могло б трапитися зі світом, якщо б ви і багато інших героїв не захистили світ від цієї навали.
Я переконана, що ніхто не зміг би сьогодні дати впевненого прогнозу, але абсолютно точно, якщо б цього не зробили ви і всі герої, які стали на захист, світ абсолютно точно був би іншим. І як би виглядало людство, ми абсолютно не знаємо. А сьогодні, завдяки вам, ми маємо мир, ми маємо спокій, ми маємо незалежну сильну державу Україну. І, безумовно, я знаю, чим сьогодні наповнені ваші серця. Я знаю, про що ви сьогодні турбуєтеся, і що лежить великим тягарем на вашому серці.
В першу чергу, я думаю, що всі ми турбуємося про те, щоб ніхто ніколи ні за яких обставин, ніякі тимчасові політики і ніякі безвідповідальні державні діячі не применшили той подвиг, який був досягнутий. Той подвиг, який був звершений під час саме цієї великої війни.
Я думаю, що ви хвилюєтеся про те, і я так само разом з вами, щоб ніхто з роками не стирав пам’ять. І хочу запевнити вас в тому, що сьогодні, спілкуючись з молоддю, відчуваючи настрої кожної людини, я знаю, що ця пам’ять, достойна пам’ять, свята пам’ять одночасно з величезною вдячністю завжди буде жити в серцях і українців, і всіх людей в світі.
І тому сьогодні від саме таких людей я хочу подякувати всім вам за те, що ви робили для світу, за те, що ви зробили для України, і низько вклонитися.
Я також хочу згадати ті часи, коли Радянський Союз поніс 41% всіх руйнацій і втрат в господарстві з усього світу, борючись проти фашистської навали. Але водночас Україна з усіх втрат, які поніс тоді Радянський Союз, мала на своїй території 42% втрат в народному господарстві, 42% втрат в економічному житті. Це були втрати, яких не бачила територія жодної країни.
І саме ви – люди, які пройшли такі важкі бої, часи – стали на другий фронт, на трудовий фронт: відроджувати рідну країну, будувати ті заводи, які були зруйновані, будувати ті потужності, які зникли з обличчя нашої землі, відновлювати врожаї, годувати людей, і саме ви витримали і другий бій – це бій трудовий за відновлення і відродження країни. Думаю, ті темпи, які тоді демонструвала Україна з відновлення свого господарства, говорять якраз про можливості і про здатність нашого народу будувати свою країну.
І якщо тоді за лічені роки після війни можна було піднімати з руїн країну, то я точно знаю, про що ви думаєте сьогодні – чому за 18 років незалежності ми не змогли зберегти те, що ми з вами отримали в 1991 році, чому ми не змогли примножити і розвинути все те, що мала і має Україна. І тому я хочу дати вам відповідь і на це питання – Україна пройшла 18 років своєї незалежності, відновлюючи всі свої інституції, будуючи знову з чистого аркушу всю свою систему життя і державотворення. Це теж нелегкий шлях, але хочу запевнити вас в тому, що команда, яка є в Україні, є достойною і сильною. Але, на жаль, не все так добре ще в політиці, як хотілося б бачити. Вірю в те, що шлях, який ми сьогодні маємо, на відновлення і відродження країни, так само завершиться успішно і Україна стане однією з найконкурентніших країн світу.
І ще хочу вам сказати, що сьогодні Україна знову переживає в межах світової фінансової кризи нелегкі дні, але як Прем’єр-міністр хочу також вас - справжніх героїв України, героїв і тієї великої країни, яка тоді захищала наші кордони, запевнити, що як би важко не було сьогодні, я так, як і ви в ті важкі, буремні часи, не буду нікому скаржитися. Я знаю, що і цей іспит, і цей виклик, який сьогодні Україні запропонований світовою кризою, ми з вами витримаємо. Я дуже хочу, щоб після 2008 року, коли ми змогли набрати потужності і сили, в цьому році ми продовжили цю справу і зробили те, що давно-давно вже вам заборгувала держава. І сьогодні, коли ми рахуємо кожну копійку, ми все рівно беремо перед вами не просто зобов’язання, а чітке зобов’язання, що пенсії не затримаються ні на один день, які б кризи не були, що ми з вами будемо виконувати ті програми, які ми з вами маємо в законах, які ми з вами маємо в рішеннях Уряду, які стосуються вашого життя.
Я дуже хочу, щоб так було. І те, що сьогодні ми потрапили в таку фінансову пастку і уповільнили деякі дії, це не значить, що ми десь або забули, або не відчуваємо свого зобов’язання, своєї відповідальності. Я хочу, щоб ви знали, що я як керівник Уряду бачу одним із перших пріоритетів – захистити ваше життя.
Я дуже хочу, щоб ви бачачи свою країну, яку ви захистили і звільнили, за яку ви клали своє життя і здоров’я, щоб ви любувалися цією країною, щоб ви пишалися цією країною, щоб ви насолоджувалися її справжнім надійним поступом. І так воно і буде. Тому що сьогодні ми переживаємо останні роки першого етапу становлення, а далі ми бачимо, як будуються нові заводи. Сьогодні добудовуються та Дністровська гідроелектростанція, яка 25 років не будувалася. Сьогодні ми розробляємо ті родовища, які по 20 років були незавершеним виробництвом в кризу, тоді, коли важко. Ми хочемо мати країну із стратегією, а не з тактикою.
І хочу, щоб це трішки гріло вам душу. І знаю, що сьогодні наша команда, яка працює в міністерстві, буде з вами мати постійний контакт, постійне спілкування. І в силу наших можливостей всю допомогу, яку ми можемо вам надати.
Я хочу ще раз висловити вам величезну увагу, величезну подяку. І хочу побажати, щоб менше боліли ваші бойові рани, я хочу побажати вам, щоб ваше здоров’я витримувало всі сьогоднішні психологічні перевантаження, які має країна. Щоб ваші родини біля вас були щасливими, і щоб вони також демонстрували вам, що їх життя, яке ви їм подарували, подарували всім родинам України, складається успішно.
Я хочу, щоб ви знали, що ми вас любимо, що ми вас завжди будемо любити і завжди будемо про вас дбати.
Зі святом вас світлої Перемоги, дорогі мої герої!
