პატივცემულო სტუმრებო, 
ქალბატონებო და ბატონებო,

მისასალმებელი და საპატიოა ის, რომ საქართველოში უკვე მეოთხედ ტარდება ნატოს საპარლამენტო ასამბლეის ,,როუზროთის“ სემინარი.

ჩვენთვის მეტად მნიშვნელოვანია, რომ ეს სემინარი სამხრეთ კავკასიას ეძღვნება და შესაძლებლობა გვაქვს ერთად განვიხილოთ რეგიონისა და საერთო–ევროპული უსაფრთხოებისთვის აქტუალური საკითხები.

მადლობას მოგახსენებთ იმ მტკიცე და თანამიმდევრული მხარდაჭერისთვის, რომელსაც ჩვენi ქვეყანა დემოკრატიული განვითარებისა და ალიანსში გაწევრიანების გზაზე ნატოს საპარლამენტო ასამბლეისგან გრძნობს.

დღევანდელი სემინარის თემა სამხრეთ კავკასია და მისი პრობლემატიკაა. ამიტომ, ორიოდ სიტყვას მოგახსენებთ რეგიონის შესახებ. 

სამწუხაროდ, ჩვენს რეგიონში კიდევ არსებობს კონფლიქტების საშიშროება. უნდა აღვნიშნო, რომ კავკასია ჯერ კიდევ არ არის მშვიდობის ზონა. უფრო მეტიც, რეგიონი პოსტსაბჭოთა ტრანსფორმაციის პროცესის ერთ-ერთ ურთულეს უბნად ჩამოყალიბდა. თვითონ განსაჯეთ, ამ მცირე ტერიტორიაზე ერთდროულად ორი სახელმწიფოთაშორისი და სამი რეგიონალური კონფლიქტია. არც ერთ მათგანს, ჯერჯერობით, გადაწყვეტის გამოკვეთილი პერსპექტივა არა აქვს. დღემდე ვერც საერთაშორისო თანამეგობრობის მიერ ამ კონფლიქტების მოწესრიგების მიზნით ინიცირებულმა მექანიზმებმა მოგვცა პრაქტიკული შედეგი.

ამიტომ დღეს, როგორც არასდროს, სამხრეთ კავკასიას სჭირდება საერთაშორისო თანამეგობრობის მაქსიმალური ჩართულობა და მიზანმიმართული მხარდაჭერა. 
ჩვენი საერთო ამოცანაა განვამტკიცოთ მშვიდობა, გზა გავუხსნათ მდგრად დემოკრატიულ განვითარებას სამხრეთ კავკასიის რეგიონში და შევძლოთ იმ უდიდესი პოტენციალის სრულად გამოყენება, რომელიც ამ სტრატეგიულად მნიშვნელოვან რეგიონს აქვს.

ჩვენ გვჯერა, რომ საქართველოს ეროვნული უსაფრთხოების განმტკიცებისა და დემოკრატიული განვითარების გზაზე ევროპულ და ევროატლანტიკურ ინტეგრაციას ალტერნატივა არა აქვს. 

ჩვენი ქვეყნისთვის ნატოში გაწევრიანება საგარეო და უსაფრთხოების პოლიტიკის ერთ–ერთი უმთავრესი პრიორიტეტია. ეს არჩევანი ქართველმა ხალხმა, 10 წლის წინ,  2003 წელს, საყოველთაო გამოკითხვით დაადასტურა და3 ქართველი ხალხის ამ ნებას ვერც ერთი ხელისუფლება ვერ უგულებელყოფს, ვერ გადაუხვევს ამ გზიდან.

ჩვენ კარგად ვიცით, რომ ნატო არ არის მხოლოდ სამხედროგაერთიანება, ეს არის დიდი პოლიტიკური და ღირებულებითი ერთობის მატარებელი ალიანსი, და სწორედ ამიტომ არის ნატო ჩვენი კარგად გაცნობიერებული არჩევანი. 

ჩვენს ხალხს კარგად ესმის, რომ ევროპული და ევროატლანტიკური ინტეგრაცია არის ის ერთადერთი გზა, რომელიც ევროპული დემოკრატიის ჩამოყალიბების შესაძლებლობას მისცემს ჩვენს ქვეყანას. დასავლეთთან ინტეგრაცია საერთო ევროპული ოჯახისკენ მიმავალი გზაა, გზა, რომელსაც ჩვენი ქვეყანა ოდითგანვე ადგას.

საბედნიეროდ, ამ საკითხთან დაკავშირებით არც ქვეყნის მთავარ პოლიტიკურ ძალებს შორისაა აზრთა სხვაობა - ჩრდილოატლანტიკურ ალიანსში გაწევრიანების სურვილი მათ ოფიციალურად აქვთ დეკლარირებული. 

ჩვენი ხელისუფლება ძალისხმევას არ იშურებს, რომ საქართველოს ამ არჩევანს ხორცი შეესხას, რათა შენარჩუნდეს ალიანსში ინტეგრაციის პროცესის პოზიტიური დინამიკა, და ყველაფერს იღონებს, რომ პროგრესს მივაღწიოთ ნატოს ბუქარესტის სამიტის გადაწყვეტილების განხორციელების საქმეში.

ამ პროცესში გადამწყვეტი მნიშვნელობა აქვს ჩვენი ევროპელი და ამერიკელი მეგობრების მხარდაჭერას. სწორედ ამ მხარდაჭერის დადასტურებაა სტრასბურგ-კელის (2009), ლისაბონის (2010) და ჩიკაგოს (2012) სამიტები. ამ გადაწყვეტილებების ხორცშესხმა გახდა ჩვენი ქვეყნის მთავარი ამოცანა.

2013 წელს საქართველოში ჩრდილოატლანტიკური საბჭოს მომავალი, მესამე ვიზიტი ნატო-საქართველოს განსაკუთრებული ურთიერთობების დადასტურებაა.
 
ქართველი ხალხი არასოდეს დაივიწყებს იმ მხარდაჭერას, რომელიც ჩრდილოატლანტიკურმა საბჭომ თავისი ვიზიტით გამოხატა საქართველოსადმი ჩვენი ქვეყნისთვის უმძიმეს პერიოდში. 

2008 წლის აგვისტოს ომის შემდეგ, სექტემბერში საბჭო პირველად ეწვია საქართველოს და ეს იყო უდიდესი პოლიტიკური მხარდაჭერა ჩვენი ქვეყნისთვის. 

2008 წელი უმძიმესი იყო ჩვენი ქვეყნის უახლეს ისტორიაში.  საქართველოს ტერიტორიის 20 პროცენტი რუსეთის მიერ იქნა ოკუპირებული.

2008 წლის აგვისტოში ქართული მოსახლეობის წინააღმდეგ განმეორებით იქნა ჩადენილi სასტიკი დანაშაული – ეთნიკური წმენდა, რაც აფხაზეთში 90-იანი წლების კონფლიქტებისას განხორციელდა. ეს დადასტურებულია არა ერთ საერთაშორისო დოკუმენტსა თუ განცხადებაში. არაერთი ავტორიტეტული საერთაშორისო ორგანიზაციის დოკუმენტში გადაუდებელ ამოცანადაა დასახული აგრეთვე დევნილთა უსაფრთხო და ღირსეული დაბრუნების უზრუნველყოფა, თუმცა ჩვენი ქვეყნისთვის ეს მოუშუშებელი იარაა.

ჩვენ, ჩვენი მხრივ, საქართველოს საგარეო პოლიტიკის კურსის განუხრელად გატარების პარალელურად, ახალი კომპონენტი შევიტანეთ ჩვენს საგარეო პოლიტიკაში და გამოვთქვით რუსეთთან დიალოგის დაწყების მზადყოფნა. 

რუსეთთან ურთიერთობის საკითხებში ჩემი სპეციალური წარმომადგენლის დანიშვნამ საშუალება მოგვცა კონკრეტული პრაგმატული ნაბიჯები გადაგვედგა ისეთ სფეროებში, როგორიცაა ვაჭრობა, ეკონომიკური და კულტურული კავშირები. 

მაგრამ, ამასთან დაკავშირებით ხაზგასმით მინდა აღვნიშნო, რომ ჟენევის მოლაპარაკებები არის ერთადერთი ფორმატი რუსეთთან კონფლიქტის შესახებ მოლაპარაკებების საწარმოებლად და ჩვენ ამ პროცესის ერთგული ვიქნებით. თბილისსა და მოსკოვს შორის დაწყებულმა დიალოგმა არ უნდა შექმნას შთაბეჭდილება, რომ საქართველო დამოუკიდებლად აგვარებს რუსეთთან ურთიერთობას და აღარ საჭიროებს პარტნიორების მხარდაჭერას.

გვჯერა, რომ საქართველოს ევროპული და ევროალანტიკური ინტეგრაცია მისცემს ჩვენს ქვეყანას გაცილებით დიდ შესაძლებლობებს ააშენოს დემოკრატიული ინსტიტუტები, უზრუნველყოს თავისუფლება და უსაფრთხოება, ასევე მისცემს მას საშუალებას დაიმკვიდროს საკუთარი ადგილი ევროპულ ოჯახში. ეს სასარგებლო იქნება არა მხოლოდ საქართველოსათვის, არამედ მთელი რეგიონისათვის. ამ პროცესში ჩვენ განვაგრძობთ არსებული მექანიზმების – ნატო-საქართველოს კომისიისა და წლიური ეროვნული პროგრამის სრულ და ეფექტიან გამოყენებას. 

ნატო–საქართველოს ურთიერთობები ბოლო პერიოდში საკმაოდ დინამიკური და შინაარსობრივად დატვირთულია. 

2012 წლის საპარლამენტო არჩევნების შემდეგ არა ერთი მნიშვნელოვანი ვიზიტი გვქონდა ბრიუსელში. გასული წლის ნოემბერში ნატო-საქართველოს კომისიის სხდომაზე საქართველოს მთავრობის წევრებმა მოკავშირეებს გააცნეს საქართველოს ახალი მთავრობის ხედვა ქვეყნის საშინაო და საგარეო პოლიტიკის პრიორიტეტების თაობაზე და მიმოიხილეს თავდაცვისა და უსაფრთხოების სფეროში დაგეგმილი რეფორმები.

მნიშვნელოვანი იყო შეხვედრა 3+4 ფორმატში, რომლის ფარგლებშიც რუმინეთის, თურქეთისა და პოლონეთის საგარეო საქმეთა მინისტრები ნატოს ოთხი ასპირანტი ქვეყნის - მონტენეგროს, იუგოსლავიის ყოფილი რესპუბლიკა მაკედონიის, ბოსნია-ჰეცეგოვინას და საქართველოს საგარეო საქმეთა მინისტრები შეხვდნენ. ჩიკაგოს სამიტის შემდეგ ეს იყო ნატოს ასპირანტი ქვეყნების ალიანსის წევრებთან პირველი შეხვედრა. ვფიქრობ, ასპირანტებს შორის თანამშრომლობა მნიშვნელოვანია და მივესალმებით ოთხ ქვეყანას შორის კონტაქტების გაღრმავებას.

საქართველოს დელეგაცია მონაწილეობდა ნატოს საგარეო საქმეთა მინისტერიალის ფარგლებში გამართულ შეხვედრებში, მათ შორის, ნატოს წევრი ქვეყნების საგარეო საქმეთა მინისტრების შეხვედრაში აისაფის (ISAF) კონტრიბუტორ ქვეყნებთან. ამ შეხვედრაზე ქართულმა მხარემ მოკავშირეებსა და პარტნიორებს კიდევ ერთხელ დაუდასტურა, რომ მზად არის კვლავ შეიტანოს საკუთარი წვლილი საერთო ევროატლანტიკური უსაფრთხოების საქმეში. 

საქართველომ აგრეთვე დაადასტურა, რომ შესწევს უნარი საკუთარი წვლილი შეიტანოს საერთო ევროატლანტიკური უსაფრთხოების განმტკიცებაში. 1600–კაციანი შემადგენლობით, საქართველო ნატოს არაწევრ ქვეყნებს შორის აისაფში(ISAF) სამხედრო კონტინგენტის უმსხვილესი კონტრიბუტორია და ჩვენ დავრჩებით ავღანეთში ნატოს ახალი მისიის ფარგლებში 2014 წლის შემდეგაც.

ჩვენ ვთავაზობთ მოკავშირეებს საქართველოს ინფრასტრუქტურას ავღანეთიდან მომავალი ჯარებისა და ტვირთის ტრანზიტის უზრუნველსაყოფად. საქართველო უზრუნველყოფს უმოკლეს, ყველაზე ხელსაყრელ და რენტაბელურ მარშრუტს. 
ევროატლანტიკური ინტეგრაცია ორ ძირითად ვალდებულებას გულისხმობს – ეს არის ქვეყნის დემოკრატიული განვითარება და კონტრიბუცია საერთო ევროატლანტიკურ უსაფრთხოებაში. 

ორივე მიმართულებით საქართველო მნიშვნელოვან ნაბიჯებს დგამს და, მინდა გითხრათ, რომ ეს პროცესი შეუქცევადია.

ბატონებო, 
2012 წლის საპარლამენტო არჩევნების შედეგად საქართველოში კონსტიტუციურ ფარგლებში პირველად შეიცვალა ხელისუფლება. ქვეყნის სათავეში მოვიდა ახალი ხელისუფლება, რომელსაც მთავარ მიზნად დასახული აქვს ჩვენი ხალხის დემოკრატიული მისწრაფების რეალური განხორციელება. ჩვენი მიზანია ავაშენოთ ნამდვილი დემოკრატია და ხელი შევუწყოთ აქტიური სამოქალაქო საზოგადოების განვითარებას. 

დასავლეთში ჩვენ მარტო ის კი არ გვხიბლავს, რომ თქვენ საოცრად წარმატებულად დაამყარეთ და შეინარჩუნეთ მშვიდობა, არამედ ისიც, რომ თქვენთვის თავისუფალი ადამიანი გახდა მთავარი ღირებულება. დასავლეთმა შეძლო

გამკლავებოდა და აღეკვეთა ყველა ის რადიკალური სოციალური, ეკონომიკური, ეთნიკური თუ რელიგიური იდეოლოგია, რომლებსაც შეიძლებოდა შესწირვოდა ადამიანის უფლებები. ამასთან, თქვენ კარგად იცით, როგორ უნდა ტრადიციების დაცვა და გაფრთხილება, რაც ასევე მნიშვნელოვანია ქართველებისთვის. 

თქვენ მიისწრაფვით და იღვწით ისეთი მსოფლიოსთვის, სადაც ერთფეროვნება კი არ დაისადგურებს, არამედ შენარჩუნდება მრავალფეროვნება. 

საქართველოს საკმაოდ რთული და წინააღმდეგობრივი ისტორია აქვს. ჩვენ დღესაც რთულ რეგიონში ვცხოვრობთ. ჩვენ წინაშე გლობალიზებული და სწრაფადგანვითარებადი მსოფლიოს უამრავი გამოწვევა დგას. გზის გასაკვლევად ჩვენ გვჭირდება ფხიზელი, რაციონალური აზროვნება და ბეჯითი შრომა. ჩვენ საერთო ღირებულებები გვაქვს, და ერთად უნდა დავიცვათ ისინი!

ჩვენს ქვეყანაში ადამიანები ღირსებისა და სამართლიანობის აღდგენას მოითხოვენ. ეს მოთხოვნა, დამეთანხმებით, სამართლიანია. მაგრამ ასევე სამართლიანია ყოფილი ხელისუფლების ათასობით უბრალო მოხელის სურვილი, თავისუფლად და ღირსეულად მიიღონ მონაწილეობა ქვეყნის ნამდვილად დემოკრატიულ განვითარებაში. რამდენადაც

რთული არ უნდა იყოს, ჩვენ სწორად და სამართლიანად უნდა გავიაროთ ეს გზა. დღეს ჩვენი გუნდი ყველაფერს აკეთებს იმისთვის, რომ ქვეყანაში პროცესები მშვიდობიანად განვითარდეს, ცდილობს თანაარსებობას ყოფილ მმართველ ძალასთან. ეს პროცესი არ არის ადვილი, რადგან ამ თვალსაზრისით არა ერთ წინააღმდეგობას ვაწყდებით. თუმცა ეს არც გასაკვირია, რადგან ასეთი პოლიტიკური პროცესები რთულია არა მარტო ჩვენი ქვეყნისთვის, არამედ დიდი დემოკრატიული გამოცდილების მქონე სახელმწიფოებისთვისაც კი. და მაინც, მიუხედავად სირთულეებისა, ნელ–ნელა პოზიტიური დინამიკა და კონკრეტული შედეგები შეიმჩნევა. 

ამის ნათელი დადასტურებაა პოლიტიკურ ძალებს შორის მიმდინარე დიალოგი, ერთობლივად მიღებული საპარლამენტო რეზოლუცია საქართველოს საგარეო პოლიტიკის ძირითადი მიმართულებების შესახებ, დაბოლოს, ის საკონსტიტუციო ცვლილებები, რომლებსაც პარლამენტის წევრებმა ერთხმად დაუჭირეს მხარი.

ჩვენ ვატარებთ ქვეყნისთვის სასიცოცხლო მნიშვნელობის რეფორმებს. უკვე გვაქვს წინსვლა ამ რეფორმების განხორცილების მიმართულებით, რაც ხელს შეუწყობს ჩვენი ხალხის კეთილდღეობას. 

ყველაზე მნიშვნელოვანი და რთული რეფორმა, რომელსაც ხელისუფლებაში მოსვლის დღიდან ვახორციელებთ, ეს არის მართლმსაჯულების სისტემის რეფორმა. წამოწყებული რეფორმა ეყრდნობა ადგილობრივი სამოქალაქო საზოგადოების ორგანიზაციების რეკომენდაციებს და ასახავს ვენეციის კომისიისა და საქართველოს სასამართლო ხელისუფლების წინადადებებს. საქართველოს პარლამენტმა ამ რეკომენდაციებზე დაყრდნობით მიიღო კანონი სასამართლოების შესახებ. ბოლოს და ბოლოს, ჩვენი ხალხი მიიღებს დამოუკიდებელ სასამართლოს, რომელიც თავისუფალი იქნება აღმასრულებელი შტოს ზემოქმედებისა თუ სხვა სახის პოლიტიკური ზეგავლენისაგან. 

ჩვენ მშვენივრად ვიცით სიტყვის თავისუფლების ფასი და ამიტომაც ჩვენი ხელისუფლება დიდ მნიშვნელობას ანიჭებს მედიის დამოუკიდებლობას. ამ მხრივ სასიკეთო ნაბიჯები უკვე გადაიდგა. ყველასთვის აშკარაა, რომ ახალი ხელისუფლება არ ერევა დამოუკიდებელი მედიასაშულებების მუშაობაში. 

ჩემი მოწვევით ევროკავშირმა საქართველოში მოავლინა თომასჰამარბერგი, როგორც სპეციალური მრჩეველი სამართლებრივი და საკონსტიტუციო რეფორმებისა და ადამიანის უფლებათა საკითხებში. ხოლო ეუთოსა და სხვა საერთაშორისო სამთავრობო თუ არასამთავრობო ორგანიზაციების დამკვირვებლები განახორციელებენ წინა ხელისუფლების თანამდებობის პირთა საქმეების გამოძიებისა და სასამართლო პროცესების მონიტორინგს, რათა უზრუნველყოფილი იყოს ამ პროცესების შესაბამისობა საერთაშორისო ნორმებთან.

ამასთან ერთად, ყველა პირობას შევქმნით იმისათვის, რომ 2013 წლის ოქტომბრის საპრეზიდენტო არჩევნები თავისუფალ და სამართლიან გარემოში ჩატარდეს. 

ივნისში, როდესაც ჩრდილოატლანტიკური საბჭო საქართველოს ეწვევა, ვფიქრობ, ეს იქნება შესანიშნავი საშუალება იმისა, რომ საბჭო ადგილზე გაეცნოს ქვეყანაში მიმდინარე დემოკრატიულ პროცესებს.

ჩვენ რეალისტები ვართ და კარგად გვესმის, რომ ნატოში ინტეგრაცია ეტაპობრივი პროცესია, და საქართველო მზად არის განაგრძოს ეს გზა. ამავე დროს, იმის მოლოდინიც გვაქვს, რომ ალიანსი სათანადოდ შეაფასებს საქართველოს მიერ მიღწეულ პროგრესს, ასახავს ამას კონკრეტულ გადაწყვეტილებაში და ამით წინ წასწევს ნატოში ჩვენი ქვეყნის ინტეგრაციას.

ამის იმედს გვაძლევს 2012 წლის 21 მაისს ნატოს ჩიკაგოს სამიტზე გამოთქმული სიტყვები: „ეს უნდა იყოს ბოლო სამიტი, რომელიც არ არის გაფართოების სამიტი.“ 2012 წლის სექტემბერში თბილისში ვიზიტისას ნატოს გენერალურმა მდივანმა ანდერს ფოგ რასმუსენმა თქვა, რომ საქართველოს მომავალი სახლი ნატოშია.

მე მჯერა, რომ სულ მალე დადგება ის დრო, როდესაც კონკრეტული ნაბიჯი გადაიდგმება საქართველოს ნატოში გაწევრიანების მიმართულებით, რომელიც მოხსნის ყველა არსებულ ორაზროვნებას ალიანსთან ინტეგრაციის გზაზე. გმადლობთ ყურადღებისთვის, საინტერესო და ნაყოფიერ დისკუსიას გისურვებთ.