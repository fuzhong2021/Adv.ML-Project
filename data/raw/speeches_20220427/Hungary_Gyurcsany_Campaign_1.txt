Műsor: Gyurcsány Ferenc beszéde az Andrássy úti nagyrendezvényen
2006. április 1.
Szó szerinti leírás

Szép jó napot Budapest! Szép jó napot Magyarország! Hadd öleljünk keblünkre, egész Kárpát-medence! Káprázatosak vagytok, be kell valljam. Magyarországon baloldali politikus ilyet régen látott.

Lehet, hogy mégiscsak igaza volt azoknak, az én levelezőtársaim írták először az interneten, látva most Önöket, látva benneteket, látva itt édesanyámat és rokonaimat mind itt, a sorban, azt mondom, hogy talán azoknak van igaza, akik azt mondták: 1-jén találkoznak az elsők, 2-án találkoznak a másodikak. Kár volt hát kevélykedni azon, hogy ki 1-jén és ki 2-án. Kár volt hát azt gondolni, hogy ezt erővel kell eldönteni.

Hisz az ország legtöbb dolga, az méltóságot, nagyvonalúságot, a mások megértését, és ehhez mért erőt és bátorságot igényel. Nem meghátrálni kell, mert nincs ok hátrálni, de van ok kitérni a buta, kicsinyes, önző politika elől, mert a baloldalnak és Magyarországnak nagyvonalúságra, bátorságra van szüksége, nem pedig kicsinyes pártoskodásra.

Úgy látom rajtatok, úgy látom, hogy győzni szeretnénk. Azt hiszem, sőt, igen, bele fogunk húzni, drága Barátaim, bele fogunk húzni, de nem egyszerűen magunkért. Bele fogunk húzni az országért, hogy megmutassuk neki, hogy az elmúlt sok-sok év küzdelmei után Magyarországon itt van egy új, büszkeségében, erejében, hitében megerősödött baloldal, amely képes felelősséget vállalni nemcsak önmagáért, hanem az országért, nemcsak kevesekért, hanem mindenkiért, nemcsak ezrekért, hanem milliókért, mind a 10 millióért határon belül, és sok-sok millióért határon kívül. Felemelni ezt a nemzetet, felemelni ezt az országot, hogy elmondhassuk majd gyermekeinknek és unokáinknak, hogy igen, itt valamikor 200567. környékén éltek sokan tehetségesek és bátrak, akik a magyar baloldal legnagyobb pártjában gyülekeztek, és azt mondták, hogy soha többé nem a múlt a baloldal, hanem visszatérve gyökereihez, a társadalmi haladás, a progresszió, a bátor átalakítás, az igazságosság pártja vagyunk. Igen, mi csináltuk, a mi éveink, a mi évtizedünk.

Persze, persze, hogy azt akarjátok, persze, hogy azt akarják itt mindazok, akik eljöttek, és mindazok, akik ma a tévéből néznek bennünket, és rádióban hallgatnak, hogy győzzünk, de azon túl, hogy ki győz, van még valami, ami nagyon fontos, sőt, azt mondom, hogy az ország szempontjából talán ez utóbbi a fontosabb, amelyből majd következik az, hogy kinek kell győzni. Szóval, hogy mi az a politika, mi az az akarat, mi az a szándék, aminek győznie kell. Mert az ország nem egyszerűen vezetőkre, nem egyszerűen képviselőkre vár, hanem többre, az ország átalakítására, változások sorozatára, olyan változások sorozatára, amely reményt és esélyt ad az elfeledetteknek, amely utat nyit az elöl járóknak, és mindeközben lehetőséget teremt az összekapaszkodásra, és felhív bennünket arra a közös felelősségre, hogy Magyarországon mind a 10 millióra szükség van, mert szegényebbek lennénk, ha akár csak egyetlen egy valaki úgy érezné ebben az országban, hogy akár ezért, akár azért, ő nem fontos ember. Magyarországon újra olyan világot teremtünk, amelyben mindenki úgy érzi, azt tapasztalja, hogy ez az ország 10 millió rendkívül fontos ember országa. Ilyen országot csinálunk, ilyen felelősséggel, közös tehetséggel és összekapaszkodással.

Mi közül is kell választani? Mi azt mondjuk elsőként, én magam is azt mondom, hogy a félelem helyett válasszuk a remény politikáját: reményt adni mindenkinek. Hogy nem egyszerűen arról szól életünk, hogy túléljük a mát. Nem arról szól az életünk, hogy megbirkózzunk a tegnap mindenfajta nyavalyájával, hanem arról, hogy van lehetőség ebben az országban mindenki számára emberhez méltó életet élni, reményt adni az utánunk jövőknek. Hogy érdemes dolgozni, hogy érdemes tanulni, hogy ez egy olyan ország, amely megbecsüli a tehetséget és a sikert, ez egy olyan ország, amely képes maga mögött hagyni búskomorság évtizedeit, amelyben sokszor átkoztunk, és sokszor sajnáltuk is magunkat az elmúlt évszázadok történelméért.

De jöttek valakik, jött a magyar baloldal, és annak legnagyobb pártja, amely azt mondta: újra van remény a múltból a jövőbe fordulni, újra van remény fölemelni a magyarságnak a fejét, újra van remény nem egyszerűen panaszkodni, hanem tenni. Mert nem panaszkodni akarunk, hanem megmutatni, hogy ez egy tehetséges ország itt, a Kárpát-medence közepén. Megmutatni a világnak, hogy vagyunk olyan jók, mint bárkik, és nem panaszkodni akarunk, hanem tenni, tenni azokkal, akik képesek bennünket vezetni, és ez a párt, akiknek vezetőit látjátok itt, mögöttem is, ez egy olyan párt, aki alkalmas arra, amely alkalmas arra, hogy vezesse az országot, visszaadja a reményt mindenkinek. Építsünk egy jobb Magyarországot, egy sikeres és erős köztársaságot!

Azt mondják, hogy nekünk választanunk kellene nemzet és köztársaság között. Én meg azt mondom, drága Barátaim, azt mondom, Honfitársaim, hogy nem kell. Sőt, nem szabad! Egy olyan ország, mint a miénk, amely oly sokat szenvedett attól, hogy nem volt képes együtt-tartani nemzetét, egy olyan ország, amely az elmúlt évszázadban is folyamatosan érezte sebzettségét, hogy határai átléptek a nemzeten, egy olyan országnak képesnek kell lenni megérteni azt, hogy nem nemzet vagy köztársaság, hanem nemzet és köztársaság, mert a köztársaság a nemzet politikai teste. És aki nem érti, hogy ezen politikai test nélkül mi magunk maradunk védtelenek, aki nem érti, hogy a nemzet a szó és az akarat, a köztársaság pedig a cselekvő tett, aki elhajítja a köztársaságot, az megfoszt bennünket a tett, a cselekvés lehetőségétől. Márpedig mi nem egyszerűen szólni és beszélni szeretnénk, hanem többet szeretnénk: cselekedni. Ahhoz pedig, hogy cselekedhessünk, ahhoz intézmények, szabályok, garanciák sokasága kell, amelyek együttesen és összességében, a köztársaság alkotmányában, az abban foglalt szabályokban és garanciákban testesülnek meg. 

Nemzet és köztársaság – ezt mondja a magyar baloldal mindőnk érdekében, nemcsak a múlt, hanem a jövőt szolgálva, nemzet és köztársaság. Hogy értse mindenki: nem egyszerűen a lelki összekapaszkodás, hanem a cselekvő felelősségvállalás az, ami előre viszi az országot, mert hazában együtt él a történelmi múlt, a hagyományaiban, nyelvében, kultúrájában élő nemzet, és benne él az erős, sikeres, garanciákkal védett köztársaság, a szabadság és a rend világa, és mi őrizni fogjuk a szabadságot és a rendet is, magunkért, történelmünkért és gyermekeinkért is.

A nemzet azt mondja, apellálva közös lelkiismeretünkre, és jól teszi, hogy ezt mondja, hogy van felelősségünk a megszületendő gyermekért, amely felelősség szélesebb, mint a szülő felelőssége. Igen, ezt mondja a nemzet. Erre a köztársaság azt válaszolja, hogy ezért kell igazságos családtámogatási rendszer, ezért kell babakötvény, ezért kellenek bölcsődék és óvodák, ezért kellenek jó iskolák a felnövekvő nemzedéknek, ezért kell, hogy összekapaszkodjunk egymással, és segítsük mindazokat a gyermekes családokat, és segítsük mindazokat, akik gyermeket szeretnének, hogy könnyebb legyen a dolguk. Mert a gyermek, bár szemünk fénye, de több, mint egyszerűen a szülők felelőssége. Felelősek vagyunk mindannyian. És ezt a felelősséget, ezt a közös felelősséget, melyre a nemzet is felhív bennünket, ezt a köztársaság intézményei, a köztársaság szabályai testesítik meg. A nemzet a szó, a nemzet a lelkiismeret, a köztársaság a cselekvő tett. Igen, ezt üzenik nekünk gyermekeink, ezt üzenik nekünk a szülők, ezt üzenik nekünk a nagyszülők. 

A nemzet az akarat, hogy felemeljük a vidéket. A nemzet az akarat, a nemzet a lelkiismeret, hogy értsük és halljuk a falunak a hangját, hogy értsük és halljuk mindazt a tradíciót, amelynek értő, ápoló viselője és őrzője a magyar vidék. De a köztársaság az, mely ehhez erőt, lehetőséget és feltételt teremt. A nemzet a szó, a köztársaság a tett. A nemzet a lélek, a köztársaság a test. És aki játszik ezzel, aki nem érti, hogy nemzet és köztársaság a hazában összetartozik, az el akarja vonni képességünket attól, hogy cselekedjünk önmagunkért. Márpedig mi itt, a baloldalon azért tartjuk magunkat baloldalinak mások mellett, mert van képességünk és erőnk fölháborodni az igazságtalanságokon. És a felháborodásból pedig cselekvés születik, a cselekvést pedig egy olyan kormány valósítja meg, amely megértette és meghallotta a vidék, a gyermekek, az idősek hangját, a szegénységből kitörőknek a szándékát. Egy olyan kormány, amely a Magyar Szocialista Párt akaratából fog kormányozni, egy olyan párt akaratából, amelyet milliók fognak támogatni április 9-én, mert azt mondják, hogy igen, csináljátok meg!

Igen! Nem akarunk választani gyarapodás, felemelkedés és összekapaszkodás között. Igen, mi itt, a baloldalon biztosak vagyunk abban, hogy képesek vagyunk összekapcsolni a köztársaság és a nemzet két, látszólag talán nem egymást erősítő, pedig mégiscsak egymásban épülő, közös szándékát, hogy legyen egy gazdagabb, legyen egy sikeresebb, legyen ez mindenkinek több és kiterjedtebb jólétet biztosító ország. Legyen ennek az országnak egy olyan gazdasága, amelyről azt mondják szerte a világban, Lengyelországtól Horvátországig, hogy ezek a magyarok megcsinálták. De ennek a gazdaságnak erejét fordíthassuk arra is, hogy ne csak kevesek jólétét szolgálja, hanem szolgálja milliókét, szolgálja közös összetartozásunkét, egy erős gazdaság és egy összetartó Magyarország. Egy sikeres világ, amelyben városok és falvak mutatják meg, hogy tudnak munkát adni millióknak és ezreknek, és ebből a munkából képesek összetartani 10 millió embert, nyugdíjasokat, dolgozókat, olyanokat, akik egészségre vágynak és gyógyulásra, olyanokat, akik megbotlanak, de akiket fölsegítünk, és elindítunk újra az úton, és gyermekeket. Sikeres és erős gazdaság, befektetéssel és beruházással és építkezéssel, és közben összetartó ország, felelősségvállalással és összekapaszkodással. Ez a Magyar Szocialista Párt programja, a befektetés és építkezés programja. Ez az, ami támogatást kér, ez az, ami támogatásra érdemes.

Igen, Barátaim, a remény országát, a köztársaságában is élő nemzetet, gyarapodó és összetartó országot látok, egy olyan új Magyarországot, amelyben természetes, hogy magyar a magyarral kezet fog. Egy olyan országot látok, amelynek vezetői nem a nemzet kiválasztott vezérei, hanem a köztársaság megválasztott, ellenőrzött, beszámoltatható parlamenti politikusai, akik értik, hogy minden hatalmuk a választóktól ered, azoktól a választóktól, akik mérnek, ítélnek, akiknek mi, választott politikusok nem a nevelőik, hanem a képviselőik vagyunk. Akikkel a viszonyunk nem az, hogy mi mondjuk meg nekik, hogy nekik hogyan kell élni, hanem ők mondják meg nekünk, hogy nekünk hogyan kell őket képviselni. Ez a magyar baloldal nagyon világos álláspontja arról, hogy mi lehet a demokratikus vezető magatartása, mi lehet a demokratikus vezető viszonya nemzetéhez, hazájához.

Igen, a magyar baloldal pontosan érti, hogy ha elvhű, ha tisztességes politikát kíván folytatni, akkor ennek nem az az útja, hogy a többséghez keresek politikát, addig vacakolva, és addig téve cikkcakkokat a magyar közélet világában mígnem nem gondoljuk azt, hogy talán mára összeverbuválódott egy akármilyen és bármilyen többség. Hanem éppen fordítva: egy tisztességes, elvszerű meggyőződésből származó politikához próbálunk meg többséget keresni, elmondva az emberek sokaságának, elmondva a magyar polgárok ezreinek és millióinak, hogy van itt egy párt, amely nyilvánvalóan nem tökéletes párt, de Magyarországon a legjobb párt, és ha lehet választani a legjobbat, akkor válasszuk a legjobbat! Egy olyan párt, amely szent meggyőződéséhez, az ország felemelésének szándékához képes volt programot találni, és nem futamodott meg az elől, hogy vezetőként programot adjon, mert ez mindig a vezetők dolga. És nem lehet játszani szavakkal és mondatokkal, mert aki nem vállalja program adását, az nem vállalja a program számon kérhetőségét, az azt akarja, hogy ő ne beszámoltatható legyen, ő ne elszámoltatható legyen, hanem, ha kell, akkor elbújhasson a népakarat mögé. De a népakarat mögé nem elbújni kell, hanem a népakaratnak meg kell felelni, és arra válaszolni kell, a népnek programot adni vezetőknek a dolga. Ezt a programot ma a Magyar Szocialista Párt adja.

Egy olyan országot látok, egy olyan új Magyarországot, amelyben, mint a nemzeti trikolór három színében, együtt van a szocialista, szociáldemokrata, a konzervatív és a liberális történelmi és politikai hagyomány. És büszke demokraták hittel és őszintén vallják, hogy csak úgy lehetünk szociáldemokraták és szocialisták, hogyha soha egy percre nemcsak hogy nem vitatjuk el mások jogát ahhoz, hogy konzervatívként vagy liberálisként gondolkodjanak, nemcsak tűrjük és elfogadjuk, hogy tőlünk eltérőképpen is lehet gondolkodni a világról és Magyarországról, hanem azt mondjuk: kötelességünk megóvni riválisaink tisztességét, kötelességünk megóvni riválisaink jogát, hogy ők is elmondhassák, hogy mit gondolnak Magyarországról. Mert győzni csak fair és tisztességes versenyben lehet.

Mert igen, Magyarországon együtt kell, hogy álljanak versengő eszmék és gondolatok, és a versengő eszmék és gondolatok világában úgy kell többséget szerezni, hogy ez a többség, ez nem a másik támadásából, ez a többség nem a másik ellehetetlenítéséből táplálkozik, hanem sokak szabad meggyőződéséből és akaratából. Olyan meggyőződésből és akaratból, amely fölemeli majd most a baloldalt, amely győztessé teszi a baloldalt április 9-én, milliók, százezrek, falvak és városok lakóinak akaratából.

Kedves Barátaim! Honfitársaim!

A választás verseny, de nem háború. Nincs szükség vezénylő tábornoki egyenruhába bújt politikusokra. Nincs szükség ajtóinkon kopogtató választási sorozó biztosokra. A választási részvétel nem külső erőszaktevés, hanem belső késztetés és meggyőződés dolga. Mi, demokraták nem azért választunk, mert kopognak az ajtónkon, hanem azért választunk, mert tudjuk, hogy az ország bennünket hív, és azt mondja: válasszatok utat! És mi itt, ma, az Andrássy úton választottunk utat magunknak. Azt az utat választottuk, amelyet a Magyar Szocialista Párt ajánl ennek az országnak.

Tudom, hogy tele vagytok, tudom, hogy a magyar baloldal valamennyi támogatója tele van erővel, bátorsággal és büszkeséggel. Tudom, hogy lelkileg felkészültetek, a magyar baloldal és az ország felkészült a választásokra. Tudom, hogy a túlnyomó többség eldöntötte magában, hogy kit és mit választ, hogy milyen jövőt kíván Magyarországnak. De azt is tudom, ha csak a fele igaz mindannak, amit sokan sejtetnek, akkor cudar hét elébe nézünk. Azt tudom mondani Önöknek, és azt tudom mondani Magyarországnak: nincs okunk félni. Nincs okunk elfogadni, hogy ajtóról ajtóra járva azt akarják, hogy ne magunk szerint, a magunk szándéka szerint válasszunk, hanem valakinek, valamiért megfeleljünk. Mi megfelelni saját lelkiismeretünknek, nemzeti elkötelezettségünknek kívánunk, és annak a fajta meggyőződésnek, hogy ma a baloldal a jobb, hogy azért, mert ma a baloldal a jobb, ezért ma a baloldalra fognak többen szavazni, és nem azért, mert az ajtókon kopognak, hanem, mert ez a belső meggyőződése százezreknek és millióknak.

Aki pedig mindenáron úgy gondolja, hogy őrá most, ezekben a napokban a nemzet cselekvése az, amely feladatot szabhat, hát van akkor itt cselekedni való. Aki cselekedni akar, találjon utat a gátak felé, találjon utat a közös cselekvéshez és tetthez. Van itt feladat, fontosabb, mint ajtókon kopogtatni: tessék zsákot pakolni, közös vagyonunk, életünk, tisztességünk megvédésére! Tessék elindulni annak érdekében, hogy béke és nyugalom legyen! Tessék megóvni mindőnk rendjét és biztonságát! Tessék velem jönni mindazoknak, akik akarnak, mert mihelyst befejezem ezt a beszédet, én is elindulok, hogy zsákot rakhassak. Mert sem a folyó vizének, sem a gátaknak nincsen színe, sem vörös, sem narancssárga, azt kívánja, hogy menjünk oda, és segítsünk. És ha valaki hazafiasan cselekedni akar, annak most itt van a lehetőség. Nem a könnyebbik végét kell megfogni a munkának! Nem az a legfontosabb, hogy ajtóról ajtóra járva, az embereket meggyőződésük megváltoztatására késztessük. Az a legfontosabb, hogy ebben az országban nyugalom legyen, felelős hazafiasság. És akinek ehhez cselekvés kell, hát a haza ezernyi lehetőséget kínál cselekvésre, az összetartozás megerősítésére, a versengés helyett és a versengés mellett a közösség felelősségvállalásra.

Azt kérem, tegye mindenki a dolgát! Válasszunk április 9-én, válasszunk egy új Magyarországhoz vezető programot! Válasszák a Magyar Szocialista Pártot! Válasszák az összetartó, emelkedő országot! Segítsenek, mert Önökre van szüksége ma Magyarországnak, Önökre van szüksége ma gyermekeinknek és unokáinknak. Április 9-én, egy új ország, egy nagyszerű ország építésének fontos állomásán győzni fog a magyar baloldal, győzni fog a Magyar Szocialista Párt. Az ország bele fog húzni, a magyar baloldal bele fog húzni, és ez az ország, Istenemre mondom, sikeres lesz!

Köszönöm, hogy eljöttek! Köszönöm szépen, hogy van bátorságuk és erejük ebben az országban egy szebb, egy emelkedőbb jövőért tenni és cselekedni!

