Говор председника Тадића на предизборној конвенцији у Крагујевцу 
Медија центар » Говори » Говор председника Тадића на предизборној конвенцији у Крагујевцу
Крагујевац, 27. децембра 2007. 

Добро вече Крагујевчанке и Крагујевчани, 

Добро вече Србијо, 

Требају нам победе, серије победа нам требају - и данас, и сутра, и двадесетог, и трећег, и у годинама које долазе. Србија је имала много пораза деведесетих, тешких пораза. Нека се носе од нас те деведесете.

Ми хоћемо да снажно започнемо 21. век, ми хоћемо снажно да корачамо у овом веку. Ми имамо права на наше достојанство, на нашу извесност, имамо право на наш живот, да реализујемо наше таленте и остваримо наше победе. То је моја једноставна порука.  

Био сам пре неколико дана у Новом Саду, обилазио сам и ових дана као и претходних година наше градове, и све сам обилазио. Али нико у Србији никада неће добити изборе само ако је добар пријатељ света. Онај који хоће да добије изборе у Србији мора да буде добар пријатељ Србије и њених грађана, свих њених градова. Свако ко постане председник Србије увек ће морати да буде пријатељ ове земље. 

Поштовани пријатељи, 

У овој земљи живи овај наш српски народ. Нашем народу није лако, био је на великим искушењима у тешким годинама. И тешке одлуке нас чекају. Ту смо да решавамо проблеме и да доносимо и најтеже одлуке, јер само тако можемо да постојимо у будућности. 

Ником нећемо дозволити да угрожава дигнитет, да угрожава достојанство овог народа. Ником нећемо дозволити да угрожава будућност свих наших људи. Има и у свету оних који желе да угрозе достојанство овог народа, има и у Србији оних који желе да доведу у питање будућност наших људи. Ни једнима ни другима, никад нећемо дозволити да угрозе достојанство нити будућност наших људи. 

Хоћу и ово да кажем у срцу Србије, у Шумадији, где смо победили и на прошлим председничким изборима, где ћемо победити и на овим изборима, и на свим будућим: У овој нашој земљи не живе само Срби, живе и људи других националности, живе становници Србије - и Бошњаци, и Мађари, и Хрвати, и Русини, и Роми, и Словаци, живе и Власи, и Македонци, и Румуни, и Бугари. Ми хоћемо да направимо сигуран свет и сигурну кућу, сигуран кров за све наше људе, за све националне заједнице које овде живе, за све политике које поштују достојанство сваке нације и поштују сваку религију која овде постоји. Јер је Србија земља у том смислу најлепша у Европи јер сабира све културе баш као и Европска унија, јер сабира све нације баш као и Европска унија, и све религије и сва писма, управо као и Европска унија. У Србији живе и људи, наши сународници Русини који немају своју државу. И ми чувамо њихово име, и имамо обавезу да чувамо име сваке нације и сваког човека који овде живи. То је модерна Србија, то је европска Србија коју ми хоћемо, то је Србија будућности. То је једна сјајна земља. 

Поштовани грађани и грађанке Крагујевца, 

Земља која поштује себе - она мора да се влада према нормама и вредностима које је традиционално изнедрила и које данас и јесу вредности Европе: поштовање другога човека, поштовање и противника, разумевање онога који различито мисли. 

Моји пријатељи, 

Ево већ годинама ја играм политичке утакмице и политичке битке са својим опонентима - другим председничким кандидатима. Ми смо ти који поштујемо своје противнике, ми нисмо ти који ниподаштавају своје противнике. Прошли пут нисам ја победио на председничким изборима, ми смо победили, победила је наша идеја модерне Србије, европске Србије, која води рачуна о свом достојанству и традицији и која непрекидно трага за решењима у будућности, за сваког свог човека, за сваки таленат који у овој земљи постоји, за сваку способност и потенцијал који у овој земљи постоји. Ми смо чак победили и уместо њих, и сад ћемо да их победимо и на овим изборима - и за њихово добро. Зато што они не могу да воде у будућност, зато што немају визију развоја ове земље. Зато што мисле да ова земља може да постоји као у неким непостојећим сликама прошлости. Нема тог света који они замишљају. Тај све је био у двадесетом, деветнаестом и осамнаестом веку. Ово је један сасвим нови век. Он захтева једну нову енергију, нову визију, нову храброст, нови начин, нови одговор, нова решења. Понекад се и сам суочавам, због одлука које сам доносио и које доносим, са неразумевањем. 

Спреман сам да издржим сваки притисак, сваку критику, сваку увреду. Нема никаквих проблема, ја сам ту, стојим испред грађана Србије са оним што сам учинио, оним што радим и што ћу радити, оним идејама које треба да дефинишу нашу будућност и грађани ће о томе одлучивати. Али понекад, драги пријатељи, морате да направите и договоре, не само због себе него због других грађана, због будућности ове земље. Болне договоре. Јер Србија мора да се договори, Србија не сме да се распарча у поделама, Србија не сме више у агресију и мржњу. Србија мора у договор, мора у јединствену политику. Превише је претњи и искушења испред нас. Морамо да се договоримо. Морамо да спојимо неспојиво, да помиримо посвађано, морамо да саберемо сваки потенцијал у овој земљи који је за реализацију европске Србије, Србије бољег живота, Србије која је победник међу народима. Без Србије која губи из године у годину, без Србије која понижава саму себе. Морамо да се договоримо. 

Нисмо сами на свету. Као што не живимо сами као народ на овом балканском простору, ни у Европи, тако ни у Србији не постојимо сами са нашим политичким идејама. Верујемо у њих, али морамо да се договоримо. 

Ја сам срећан што је данас овде са нама наш велики пријатељ Расим Љајић. Увек ће бити пријатељ овакве политике и овакве Србије. И што је ту Млађан Динкић, председник Г17 плус, наш погон енергије. И што је одмах поред њега Божа Ђелић. Замислите политику која није у стању да споји Божу и Млађу. Како би нека политика која није у стању да споји Божу и Млађу уопште могла да претендује на то да окупи народ, да решава проблеме, да иде напред, да води у будућност. Ту сам ја да смирим и њихову нервозу, као и нервозу других политичара у Србији. Ту сам да примим све ударе, нема никаквих проблема. Имам снаге - због тога што Србија мора да буде јака и стабилна. 

Замислите ону политику која је успела да у своје редове доведе и Милета Транзицију, тог великог човека који умишља, стално мисли о томе да је увек у некој далекој прошлости било боље него што је у садашњости, а много боље него што би икад могло бити у будућности, човека који неће да се одрекне својих навика, па макар биле веома опасне по његову будућност; човека који нема поверење према другачијем свету, човека који верује само у своје старе вредности, у своје старе идеале. Али ми смо, људи, и Милета Транзицију довели данас да ради заједно са нама. Он има нове идеје, говори о блу туту (blue tooth), о инфраред зрацима, о везама, о комуникацији, о модерним технологијама. И није ово шала, људи. Ако мислите да Зоран Цвијановић има само своје мишљење као Миле Транзиција - Ви се варате. Он код нас доноси нове идеје, нову енергију и нова стремљења. 

Поштовани пријатељи, 

Ја морам да обавим договоре и са другим људима у овој земљи. Ти договори нису једноставни. Ја морам да обезбедим савезнике за реализацију оног великог пројекта који је изнад свих нас. Ја морам да пронађем савезнике за велики историјски циљ - Србија у Европи. То је циљ који потпуно надилази наше личне судбине. То је циљ који надилази и нас који данас постојимо, јер ми реализујемо тај циљ и због оних који тек треба да се роде. Ми овај циљ морамо да остваримо и због оних који тек треба да настану и да наставе наше постојање у овој нашој Србији. То је велики циљ, њему ћемо бити посвећени и никада нећемо одустати. 

Дозволите ми да кажем неколико речи, важних речи о једном огромном проблему, највећим са којим се суочавамо данас - о Косову. Ми никада нећемо одустати од Косова. У Крагујевцу, у Рачи, Краљеву, у другим градовима је много наших људи пореклом са Косова. Косово је проблем који није настајао само деведесетих година. Косово је проблем који је настајао деценијама иза нас. Наши претходници су урушавали потенцијале за одбрану Косова. Али ми данас, у овим околностима, водимо битку и за Косово, као и за читаву Србију. И ми од те битке, од те борбе никада, ни по коју цену, нећемо одустати. Ја вам то гарантујем. Зато што је то наша идеја и наша обавеза. Као што је рекао мој пријатељ Аца Шапић: Да бисте победили, не смете да одустанете. 

Ми никада нећемо одустати јер хоћемо да побеђујемо. Али ми нећемо да побеђујемо ратом, разарањем и насиљем. Ми хоћемо да побеђујемо као цивилизовани људи. Као што побеђујемо у спорту, у култури, у науци - тако ћемо побеђивати и у политици. Док сам ја председник Србије ова земља неће своју младост гурати у ратове, у неизвесности. Јер наша политика је политика живота, не разарања. Наша политика је политика мирења, не свађања. Наша политика је политика креирања будућности, не уништавања будућности. И зато сам уверен да се на овим изборима ради о избору између пута и странпутице. Уверен сам да имамо један пут, то је и одбрана Косова и Европа. И нико нас не може спречити да бранимо Косово и интегритет земље и да бирамо нашу европску будућност. То је наша политика и наш једноставан план. 

Рећи ћу сада унутар тог плана пет кључних тачака због којих тражим вашу подршку на овим изборима. И убеђен сам да ћу је добити. Прва тачка тог плана је посао за Србију. Нова радна места, нове фабрике, нови погони. Људима треба посао на сваком кораку. Сваком од ових људи треба посао. Ово су наши људи. Ово нису измишљени људи. Ово нису људи са интернет презентације и из модних часописа. Ово су људи који су хтели да дају свој глас за ову политику и ову идеју. Ови људи имају своје име и презиме: Петар Петровић, Милица Миловановић, Живадин Миловановић. То су наши људи. То су живи људи који имају своје страхове, своје наде и хоће посао. Пет стотина хиљада радних места најмање нама треба што пре, да решимо социјалне проблеме са којима се Србија суочава. Да маме и тате доносе нормалну плату, да се не суочавамо са призорима који у Рачи у избегличком кампу постоје - где људи протерани са Косова седам година немају кору хлеба и морају да се прехрањују, да преживљавају дан за даном на казану у народној кухињи. 

Друга тачка - лечење доступно свим грађанима. Људи се плаше да неће моћи да решавају своје здравствене проблеме на нормалан начин. Забринути су. 

Трећа - борба против корупције. Беспоштедна борба против корупције, пошасти сваког друштва, па и овог друштва. Корупција долази из деведесетих година и она је ушла као канцерогено ткиво овог друштва. Нико не сме да вам узме новац због тога што хоћете да се школујете за диплому, да научите нешто. Нико не сме да вам узме новац због тога што желите да се лечите. Нико не сме да вам узме новац због тога што тражи ваш глас. Нико не сме да вам узме новац сем уколико није зарадио тај новац. Друштво у коме је одомаћен лоповлук, у коме су легализовани лоповлук и крађа - нема будућности. Ја сам овде, својим животом, и нека свако проверава да ли сам се обогатио од политике, да ли се ваљам новцу. Тражим од свих политичара, од свих лекара, од свих других, да то исто учине. 

Следеће: да се цени знање. Друштво које не поштује школу, науку, инвестицију у знање - нема будућности. Да се цене дипломе, да се цени знање и да свако од нас свакога дана учи, да свако од нас свакога дана нешто ново научи, да може да допринесе овоме друштву. Изузетно је важно да поштујемо знање. 

И на крају, ми не можемо да се развијамо уколико не инвестирамо, уколико не улажемо у путеве, у мостове, у тунеле, у нове електране, у гасификацију, ми не можемо да се развијамо. Последњи велики инфраструктурни пројекат у Србији је био пре тридесет година. Ми морамо наредних пет година да искористимо и оставимо конкретне ствари нашим људима и нашој деци. Ми морамо да почнемо да градимо и да завршавамо оно што је започето пре много деценија. Ми то можемо да урадимо применом нових технологија веома брзо. На тај начин отворићемо и нова радна места, обезбедићемо перспективу, људи ће на тај начин моћи и да се школују како ваља, биће отворене перспективе и могућности за сваког нашег човека. 

То је једноставна идеја. То је тих пет тачака. Да поновим: И Европа и Косово, и Косово и Европа, не одустајемо од тога; посао за Србију; да свако може да се лечи; борба против корупције и за добро правосуђе; да се цени знање и да се улаже у развој, у нове инфраструктурне пројекте а тиме и да покренемо читаву привреду да буде још јача и снажнија. 

Поштовани пријатељи, ја имам велику енергију, и велику стрпљивост, имам и велики мир у себи, нема никаквих проблема, али је потребно да и енергију и стрпљивост и мир успоставимо у читавој земљи. Чекају нас озбиљне године и озбиљне одлуке. Не говорим да ће нам бити дивно и красно у годинама које долазе. Али сам сигуран да када оне прођу, већ 2009, 2010, у Србији ће бити кудикамо бољи живот. 

На крају следећег председничког мандата Србија мора да буде на самим вратима Европске уније или у самој Европској унији. Ми морамо да покушамо да потпишемо у наредних неколико недеља Уговор о стабилизацији и придруживању и да са радошћу путујемо. До краја 2008. морамо да будемо кандидати за статус пуноправног члана у Европској унији, да решавамо проблеме у овој земљи, обезбеђујемо стабилност и свом снагом свакога дана идемо напред. 

Не смемо да одустанемо, не смемо да окренемо Србију од Европе, морамо да градимо пријатељства, морамо са том визијом напред, и 20. јануара и сваког следећег дана. Прославите Нову годину, а одмах након нове године скупљајте људе, придобијте сваки њихов глас, јер је то глас за Србију, то је глас за победу. Да победимо сви. Није ово моја лична ствар. Ово је наша заједничка ствар, ово је ствар читаве Србије и свих њених грађана. Јер рекао сам, људи: Има да их победимо!
