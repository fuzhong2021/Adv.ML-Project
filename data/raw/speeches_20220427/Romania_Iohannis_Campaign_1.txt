Discursul candidatului ACL la Președinția României, Klaus Iohannis, susținut sâmbătă, 18 octombrie, la Iași, în cadrul mitingului Alianței Creștin-Liberale
Bine v-am găsit, moldovenii mei, aici, în Iași!
Bine v-am găsit! Sunteți mulți, și hotărâți și împreună vom învinge!
Mulțumesc! Mulțumesc pentru această primire deosebit de frumoasă pe care mi-ați făcut-o aici, astăzi, în Iași.
De multe săptămâni sunt în campanie și, din păcate, dragii mei, acum vedem mai bine ca niciodată la ce catastrofă ne-au dus 25 de ani de politică de scandal, gălăgie și corupție.
Mă întristează când întâlnesc oameni care-mi spun că nu-și găsesc un loc de muncă, când întâlnesc oameni care-mi spun că pensia nu le ajunge de pe-o lună pe alta, când întâlnesc oameni care-mi spun că abia așteaptă să se întoarcă copiii din străinătate, și toate acestea în timp ce ei se îmbogățesc.
Este trist, dar noi, împreună, noi avem soluția: Este vremea României lucrului bine făcut! Este vremea României normale!
România lucrului bine făcut, România normală este România noastră, este România oamenilor normali. România lucrului bine făcut înseamnă o țară cu o justiție independentă, înseamnă România stat de drept, înseamnă România liberă de corupție, iar în calitatea mea de președinte, voi garanta în România statul de drept și independența justiției.
Să nu mai avem niciodată politicieni care cred că pot băga mâna în banul public. Să nu mai avem niciodată partide care cred că ce este al tuturor, este mai ales al lor. Să nu avem niciodată un Guvern care crede că poate să ia tot.
Am umblat mult și în ultimele săptămâni peste tot unde merg, peste tot văd reclame făcute pentru Victor Ponta. Pe fiecare stâlp, pe fiecare copac, pe fiecare gard și pe fiecare banner și mă întreb, mă întreb ca și dumneavoastră, de unde, de unde atâția bani pentru campanie electorală? Oare sunt banii voștri din impozite și taxe? Oare sunt bani din corupție? Și atunci, dragii mei, vă spun, imediat ce voi fi președinte, voi propune partidelor politice să schimbăm legislația de finanțare a partidelor politice și a campaniilor electorale. În luna ianuarie nu trebuie să fie vacanță pentru Parlament, trebuie să lucrăm, să ajungem, o dată pentru totdeauna, să facem ordine în legea de finanțare a partidelor și de finanțare a campaniilor electorale. Să avem o lege decentă care ne spune foarte clar cine și cât poate să cheltuie în campanie electorală. Este inadmisibil ca unii să cheltuie zeci de milioane de euro în campanie electorală.
Este nevoie de mai multă ordine, este nevoie de mai multă disciplină și vreau să vă spun ceva: Este nevoie de cinste.
Cu toții știm că se întâmplă lucruri ciudate. Cu toții știm că se poartă modelul de găleată și cizmă, dar câteodată preferăm să ne uităm în altă parte și să spunem: Eh, asta e, la noi merge și așa. Și vă spun, nu mai merge așa, trebuie să schimbăm aceste lucruri în mai bine!
Vine primul ministru Victor Ponta, tânărul politician care a dezamăgit, și ne vorbește despre unire. Cum să vorbești în Moldova despre unire dacă nu există nicio autostradă care leagă Moldova de restul țării și de Europa. Ce fel de unire vroia să fie asta? Noroc că avem un președinte al Consiliului Județean care a realizat, cu toate că n-a fost sprijinit prea mult de Guvern, a realizat un aeroport, dar pentru dezvoltarea Moldovei este nevoie de autostradă. Este nevoie pentru Moldova de locuri de muncă, de infrastructură și de dezvoltare economică și, dacă îmi permiteți, în acest loc încărcat de istorie, să spun câteva cuvinte și de soră noastră, Republica Moldova, ai cărei cetățeni vor să vină  în Uniunea Europeană și pentru ei este nevoie de o infrastructură care să-i lege de Moldova noastră și de Europa de Vest.
Republica Moldova este pe drumul spre Europa. Alaltăieri s-a aprobat, în Comisia pentru Afaceri Externe a Parlamentului European, Acordul de asociere și sunt politicieni în România care spun că integrarea europeană a Republicii Moldova este în contradicție cu unirea Moldovei cu România. Și eu vă spun că nu este așa, fiindcă unirea cu Moldova este un lucru pe care doar Bucureștiul îl poate oferi și doar Chișinăul îl poate accepta. Iar dacă frații noștri de peste Prut vor să se unească cu țara, nimeni nu-i poate opri.
Dragii mei, văd aici, în mulțime - o mare mulțime, și vă mulțumesc că ați venit, văd oameni de 40, de 50 de ani. Voi ați fost tineri când am făcut Revoluția din decembrie ’89, ați crezut că acum lucrurile se schimbă, ați crezut că acum e șansa voastră și de 25 de ani munciți ca să plătiți impozite și taxe, și banii abia vă ajung și abia aveți ce să puneți în ghiozdanul copiilor când merg la școală. Ați fost generația de sacrificiu și vă spun, pentru voi, voi fi președintele care creează locuri de muncă că să se întoarcă copiii voștri din străinătate.
Văd aici, în Piață, foarte mulți oameni cu părul alb, pensionari, seniorii noștri. Voi ați muncit și în regimul trecut, și după Revoluție și societatea nu v-a răsplătit cum se cuvine. În mine veți avea un președinte care vă respectă și în mandatul meu niciodată nu se vor tăia pensiile.
Văd aici, în Piață, și mă bucură foarte mult acest lucru, văd foarte mulți oameni tineri și vă spun, pentru voi, voi munci cel mai mult. Pentru voi, tinerii care sunteți viitorul României, voi munci ca să aveți locuri de muncă, ca să puteți să vă întemeiați o familie, ca să puteți să vă construiți o carieră, să aveți școli pentru copiii voștri. Voi sunteți viitorul României și pe voi mă bazez cel mai mult!
Am auzit cu toții și am văzut în ultimele zile multe discuții legate de chestiuni sensibile și va spun, dragii mei, Victor Ponta este un om manevrat, este omul unui sistem. Președintele României nu poate să fie un om manevrat. Președintele României trebuie să fie președintele oamenilor. Președintele României trebuie să fie un om liber. Eu sunt un om liber!
A venit vremea să schimbăm lucrurile. A venit vremea să le arătăm că România nu este a lor, ci România este a oamenilor și vă invit pe 2 noiembrie și pe 16 noiembrie să facem schimbarea în România. Să mergeți la vot și să votați pentru România lucrului bine făcut, pentru o Românie normală.
Dragii mei, în acest moment încărcat de emoție, trebuie să vă pun o întrebare: Dragii mei, moldovenii mei, credeți că voi și cu mine, împreună vom câștiga alegerile din noiembrie? Atunci, dragii mei, dați-mi încrederea, dați-mi forța, dați-mi sprijinul vostru și vă voi da forța și hotărârea mea ca să facem România lucrului bine făcut!