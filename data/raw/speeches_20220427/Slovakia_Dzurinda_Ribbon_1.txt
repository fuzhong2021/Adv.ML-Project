


Openning Speech of the Prime Minister of Slovak Republic on the Conference: Corruption vs. Lobbying
January 17,  2000
OTVÁRACÍ PREJAV PREDSEDU VLÁDY SR MIKULÁŠA DZURINDU
„KORUPCIA  VERSUS  LOBING“
Vážené dámy, vážení páni
Milí priatelia.
 Ďakujem Vám za príležitosť vystúpiť dnes tu pred Vami. Rád sa s Vami podelím o môj pohľad na tému, kvôli ktorej sme sa tu všetci zišli. Som tu s Vami, chápem a zdieľam Váš postoj. Som tu však najmä preto, aby som Vám povedal, že dnešným dňom prichádza zmena. Zmena v našom boji s korupciou.
Od posledných volieb budujeme na Slovensku štandardnú, vitálnu demokraciu. Snažíme sa o porozumenie medzi partnermi. Vytvárame dobré a na dôvere založené vzťahy.
A korupčné aféry nám to sťažujú.
Po pätnástich mesiacoch je už nesporné, že sme stabilizovali ekonomiku. Vytvorili sme prostredie atraktívne pre investície. Zvýšili sme dôveru, umožňujeme podnikateľom rozvinúť ich schopnosti. Vytvárame podmienky ekonomického rastu.
A korupcia nám aj toto robí náročnejším.
Bojujeme proti zločinu. Dokázali sme zabezpečiť rast objasnenosti trestných činov. Rozložili sme mnohé organizované gangy. Znižuje sa miera organizovanosti zločinu. Policajné orgány dnes konajú rýchlejšie, efektívnejšie a rozhodnejšie.
Avšak korupcia aj v tejto oblasti pracuje proti nám.
Korupcia preniká do všetkých sfér spoločnosti a všade spôsobuje ťažkosti.
Čím viac chápeme podstatu korupcie a jej dopady na náš život, tým menej ju ospravedlňujeme. Pochopenie znamená tolerovanie. Neplatí to ale v prípade korupcie. Korupcia je netolerovateľná. Čím viac o nej vieme, tým sa javí odpudivejšia a nebezpečnejšia.
Každý dokonaný korupčný akt je fackou našim spoločným snahám vybudovať zo Slovenska lepšie miesto. Fackou o to nepríjemnejšou, že ju najprv nevidíme. Bolesť začneme cítiť až oveľa neskôr. Korupcia je pomaly pôsobiaci jed. Koná skryto a na úkor všetkých. Nakoniec poškodí aj tých, ktorí z nej sprvu profitovali.
Ak korupciu nezničíme my, zničí korupcia nás. Korupcia a demokratický právny štát sa nedajú zlúčiť. Korupcia vylučuje ekonomickú prosperitu. Plytvá so zdrojmi. Znižuje dôveru.
Poznáme dopad korupcie na život spoločnosti. Tento dopad je zničujúci. Rebríček krajín podľa miery korupcie veľmi presne súvisí s rebríčkom krajín podľa životnej úrovne. A to veľmi jednoducho. Čím je menšia korupcia, tým je vyššia životná úroveň. Krajiny s najvyššou mierou korupcie patria k tým, v ktorých sú problémy naplniť aj základné životné problémy občanov.
Slovensko nevyhnutne potrebuje rozvojové projekty. Dokázali sme zabezpečiť zdroje z vnútorného prostredia. Našli sme ich, a nie málo, aj v zahraničí. Našich prostriedkov však ani zďaleka nie je toľko, koľko by sme radi venovali na rast našej krajiny. Musíme veľmi vážne a disciplinovane použiť každú korunu. Podľa veľmi triezvych zahraničných odhadov rozšírenie korupcie predražuje štátne projekty až o 25 – 30 %. Môže to byť ešte viac. Oveľa viac.
Takéto predraženie je niečo, s čím sa nemožno nikdy zmieriť. Cena, ktorú platíme za korupciu je príliš vysoká. Korupcia stojí v ceste našej vyspelosti a vysokej životnej úrovni.
Práve teraz nastal čas, kedy musíme urobiť nevyhnutné. Teraz nastal okamih zmeny. Vychádzam z dvoch základných princípov.
1. Korupcia je pre Slovensko jasné ohrozenie 
2. Korupciu je možné potlačiť
Tieto princípy odteraz považujem za dané a nemá zmysel o nich ďalej debatovať. Sú základom nášho boja proti korupcii.
 Korupcia. To nie je nadosobný fenomén. Korupcia - to sú konkrétni ľudia. Muži a ženy, ktorí zneužívajú svoje postavenie. Muži a ženy, ktorí sa domáhajú niečoho na čo nemajú právo. Avšak korupcia to sú aj prípady, kedy pri málo funkčnej štátnej správe sa niekto v tiesni dožaduje skorého vybavenia.
 Boj proti korupcii si vyžaduje nekompromisnosť. Ale koncentrácia na silové riešenie by v konečnom dôsledku korupciu len viac zakryla. Náš prístup bude komplexnejší, hlbší a trvalejší. Rozšírenosť korupcie na Slovensku nás upozorňuje na závažnejšie systémové nedostatky vo verejnej správe.
 Boj proti korupcii je bojom celonárodným. Je súčasťou každého. Nepýtajme sa preto, čo s korupciou urobí vláda. Najprv sa opýtajme sami seba. Korupciu robia konkrétni ľudia. Konkrétni ľudia o nej vedia a ticho ju tolerujú. Boj proti nej taktiež budú vykonávať konkrétni ľudia. Čím ich bude viac a čím presvedčivejšia bude ich aktivita, tým skôr odstránime nebezpečie korupcie.
  Beriem si boj proti korupcii pod svoj osobný patronát. V priebehu niekoľkých najbližších dní predložím verejnosti na diskusiu Národný program boja proti korupcii. Buďte prosím nápomocní pri verejnej debate o tomto programe. Dokument bude naozaj národným programom. Bude vecou nás všetkých.
 Vážení prítomní. Korupcia je náš spoločný problém. Ďakujem Vám za všetko, čo ste doteraz urobili. Ďakujem, ale žiadam viac. Žiadam oveľa viac. V boji s korupciou budeme musieť vykonať veľa reforiem smerujúcich k zefektívneniu a ztransparentneniu verejnej správy. Čaká nás oživenie kontrolných mechanizmov, vytvorenie etického kódexu, zmena v spôsobe informovania. Reformujú sa mnohé pravidlá v ekonomike. Budeme musieť znížiť mieru tolerancie u verejnosti. Čaká nás toho veľmi veľa. Žiadam Vás preto o pomoc pri tom všetkom.
Dnes má Slovensko horšiu povesť než mnohé iné krajiny. Čo nás obzvlášť mrzí, ale aj motivuje, sme na tom horšie ako ďalšie krajiny V4. Náš najbližší cieľ bude preto dohnať túto stratu. Do konca volebného obdobia sa miera korupcie musí dostať na úroveň ostatných krajín V4. A to aj keď zoberiem do úvahy zlepšujúce sa podmienky u našich blízkych susedov.
 
