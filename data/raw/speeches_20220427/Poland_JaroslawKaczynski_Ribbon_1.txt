Szanowny Panie Prezesie, Ekscelencjo Księże Arcybiskupie, Magnificencjo, Panowie ministrowie, Szanowni Państwo, Drogowcy polscy.

Szanowny Panie Prezesie, Ekscelencjo Księże Arcybiskupie, Magnificencjo, Panowie ministrowie, Szanowni Państwo, Drogowcy polscy.
Jestem serdecznie wdzięczny za zaproszenie, za to, że mogę tutaj dzisiaj być i uczestniczyć w ważnym wydarzeniu, które nawiązuje do polskiej tradycji, które wznawia polską tradycję. Dobre tradycje trzeba wznawiać nawet wtedy, gdy mamy długą przerwę, gdy trudny bieg polskiej historii spowodował, że od ostatniego wydarzenia, w tym wypadku od ostatniego kongresu drogowego, minęło 68 lat. To dużo nie tylko w życiu człowieka, ale także w historii narodu. Ale to jednocześnie nie tak dużo, by tradycja mogła być przerwana. Możemy ją podjąć jako pewien obyczaj, ale podjąć ją przede wszystkim jako wyzwanie. Tak właśnie, jak mówił Pan Prezes, wyzwanie narodowe. Bo budowa dróg to wyzwanie narodowe, to wielki obowiązek. Można powiedzieć, że ten Kongres, zwołany po 68 latach, odbywa się w momencie najbardziej właściwym, w momencie, kiedy rozpoczynamy wielkie przedsięwzięcie możemy powiedzieć nawet, że już w tej chwili je rozpoczęliśmy. Rok 2006 to najlepszy od bardzo, bardzo wielu lat rok w dziejach polskiego drogownictwa, zarówno w wymiarze finansowym, jak i w wymiarze rzeczowym. W poprzednich latach nie udało się zrobić tyle, ile w tym roku. To jest dobra zapowiedź, ale na razie tylko zapowiedź. Zadanie główne - doprowadzenie do tego, by Polska w tej niezwykle ważnej dziedzinie doścignęła Europę, doścignęła te kraje, które miały więcej niż my historycznego szczęścia - jeszcze przed nami. Dzisiaj jest to zadanie, o którym możemy nie tylko mówić, ale które możemy wykonać. Bo mamy dzisiaj nową sytuację, nową sytuację i to nie pod jednym tylko względem. Nie tylko o środki, które otrzymujemy dzięki Unii Europejskiej tutaj chodzi. Chodzi także o to, że w Polsce w jesieni 2006 r., ale także i w poprzednich miesiącach, dokonuje się coś bardzo istotnego. Przełamuje się pewien sposób działania, pewne modus operandi naszego systemu życia publicznego, systemu gospodarczego; modus operandi, w ramach którego wielkie przedsięwzięcia zbiorowe były niewykonalne, były w gruncie rzeczy niemożliwe do zrealizowania. A budowa autostrad, budowa dróg szybkiego ruchu, w ogóle rozbudowa systemu dróg, to jest właśnie takie wielkie zbiorowe przedsięwzięcie. To jest przedsięwzięcie, które można traktować także jako pewnego rodzaju test, test, wedle którego można oceniać system, system społeczny. Jeżeli tego rodzaju przedsięwzięcia są wykonywane, to znaczy, że ten system charakteryzuje się odpowiednią efektywnością, wysoką efektywnością. Jeżeli nie daje się ich podjąć, to wtedy mamy dowód na to, że ta efektywność jest niska. Oczywiście to o czym mówię jest ujęte w kategoriach bardzo ogólnych. Tak naprawdę, jeśli zbliżymy się ku szczegółowi, chodzi o bardzo konkretne rozwiązania i bardzo konkretne sytuacje społeczne. Z jednej strony chodzi o sytuacje związane z działalnością administracji, z systemem prawnym, z drugiej strony chodzi o układ społecznych sił. 
Chciałbym poinformować państwa, że czas, w którym nie było ważne co się uczyni dla społeczeństwa, dla narodu, a ważne było tylko to, kto na tym zarobi się, skończył. Ten koniec jest trudny, ten koniec odbywa się wśród ciężkiej walki i tak pewnie jeszcze przez jakiś czas będzie. Ale to nie ta walka, to nie ten rwetes, który jest dzisiaj w Polsce podnoszony, opisuje czas, w którym żyjemy. Ten czas opisuje właśnie fakt, że dzisiaj nie jest już istotne, kto na tym zarobi, istotne jest to, co uczynimy, jak wykorzystamy szansę. W tym wypadku wielką szansę budowy dróg, budowy dróg, bez których Polska nie może się rozwijać, nie może osiągać cywilizacyjnego i gospodarczego postępu, bez których nie można osiągnąć właściwego, charakterystycznego dla państw rozwiniętych poziomu bezpieczeństwa w ruchu drogowym, właściwej spójności naszego kraju jeżeli chodzi o możliwość poruszania się dla celów gospodarczych i dla realnego wpisania się Polski w układ transportu w ramach Unii Europejskiej, albo inaczej mówiąc, po prostu w Europie. Te wszystkie cele będą teraz realizowane, będą realizowane, gdyż wszystkie instytucje społeczne, które związane są z zadaniem budowy dróg i autostrad podjęły odpowiednie działania i krok po kroku te działania wykonują zarówno w sferze zmian w systemie prawnym, jak i w systemie biurokratycznym. Także realizują zadania, jeśli chodzi o przedsięwzięcia o charakterze własnościowym i wreszcie o to wszystko, co wiąże się już z konkretnym budowaniem dróg, przedsięwzięciem o charakterze inżynierskim.  Podjęliśmy to zadanie, zadanie trudne. Bardzo ucieszyłem się, kiedy usłyszałem przed chwilą, że zamysłem tego Kongresu jest budowa koalicji, i że ten Kongres będzie przedsięwzięciem trwałym, funkcjonującym w sposób nieprzerwany. Bo rzeczywiście i w wymiarze odnoszącym się do realizacji zadań, o których mówiłem, i w wymiarze społecznym, w wymiarze oporu, który może być tutaj budowany przeciwko temu wielkiemu zamysłowi, taka koalicja jest potrzebna. Jest potrzebna, by to wszystko, co może nam przeszkodzić, zostało uchylone, odsunięte, bo ta wielka budowa, która przed nami jest, jest w interesie ogromnej większości narodu. Ale nie ma co ukrywać, są w Polsce i tacy, którzy sukcesem tego przedsięwzięcia z różnych powodów nie są zainteresowani. I będą mieli, choćby poprzez wykorzystanie różnych norm prawa, różnego rodzaju możliwości. Chodzi o to, by owe ewentualne, bo chciałbym bardzo, żeby ich nie było, przeciwdziałania zablokować. I to właśnie może być rola tej koalicji; poprzeć, uzyskać społeczne poparcie i odrzucić to wszystko, co będzie przeciwko temu przedsięwzięciu. Jeśli to się uda, to za kilka lat, do roku 2010, Polska będzie wyglądała już inaczej, do roku 2013 ta różnica będzie już ogromna, a w 2020 r. powinniśmy już mieć rozbudowaną sieć autostrad i dróg szybkiego ruchu. Polska już będzie wtedy krajem porównywalnym z tymi bogatszymi, które leżą na zachód od naszych granic.
Kilkanaście lat to niemało, ale przypomnę, że od roku 89' minęło lat 17, a uczyniono bardzo niewiele, bardzo niewiele się udało. Dziś mamy wszelkie szanse na to, by całe to przedsięwzięcie zostało zrealizowane. 
I jeżeli ten Kongres wpisze się w ten sukces, to będzie czymś niezmiernie ważnym dla nas wszystkich, dla całego narodu. Będzie to także czymś bardzo ważnym dla tych wszystkich, którzy go zorganizowali i w nim uczestniczyli. Będzie po prostu dobrą częścią ich życia, dobrą częścią ich życiorysów.
I tego Panu Prezesowi i wszystkim Paniom i Panom serdecznie życzę, dziękuję bardzo.
