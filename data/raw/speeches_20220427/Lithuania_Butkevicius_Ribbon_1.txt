 2015 06 12 ribbon cutting conference opening
 Sveikinu visus su nauja pradžia – sumaniosios specializacijos startu. Nuoširdžiai dėkoju
 visiems, prisidėjusiems prie šios programos rengimo. Prieš akis – ne mažiau atsakinga
 užduotis – projektų įgyvendinimas. Todėl norėčiau paminėti keletą dalykų, kurie labai
 svarbūs šiame kelyje.
 Mokslo ir verslo partnerystė yra viena aktualiausių temų įvairiuose ekonomikos forumuose
 ir diskusijose. Visi puikiai žinome, kad naujosios technologijos, inovacijos – didelę
 komercinę sėkmę atnešantys produktai. Verslo, mokslo ir studijų integracijos procesai
 tampa būtina pažangos sąlyga – ateities ekonomikos garantu.
 Lietuva turi viską, ko reikia paklausiems, inovatyviems produktams kurti. Europos
 Sąjungoje pirmaujame pagal gyventojų su aukštuoju išsilavinimu skaičių, mūsų
 mokslininkai didžiuojasi tarptautinio lygio laimėjimais – garsėjam ne tik lazeriais. Turime 5
 mokslo ir verslo slėnius bei 10 veikiančių mokslo ir technologijų parkų, gabių verslo
 organizatorių, vadybininkų. Per praėjusį finansinį laikotarpį mokslo slėniams skirta beveik
 iki pusės milijardų eurų – iškilo modernūs technologijų amžiaus pastatai, nupirkta
 milijonus kainuojančios laboratorijų įrangos. Ir mūsų mokslininkai pagal tarptautinių
 mokslinių publikacijų rodiklį padarė didelę pažangą – Lietuva vejasi Europos Sąjungos
 vidurkį.
 Taigi nors Lietuvos suminis inovatyvumo indeksas paaugo ir peržengė Europos Sąjungos
 vidurkį, o pagal tam tikrus indikatorius esame gerokai aukščiau, kiti rezultatai – prastoki.
 Niekaip negalime atsiplėšti nuo mažiausiai inovatyvių Europos Sąjungos šalių penketuko.
 Kodėl taip atsitiko, nors visi turėjo gerų ketinimų ir entuziazmo? Į šį klausimą atsakyti
 nesunku. Pastatyti ir baigiami statyti slėnių korpusai virtualiuose planuose atrodo kaip
 tobulos mokslo ir verslo oazės. Tačiau jau dabar matome, kad galimos pajamos iš
 komercinimo veiklos neatitinka lūkesčių. Mokslui skiriamos lėšos suvokiamos, kaip
 parama ar investicija į plėtrą, nors būtina įvertinti ir būsimą komercinę naudą.
 Verslas taip pat dar netapo lygiaverčiu slėnių ar technologijų parkų dalininku – į
 mokslinius tyrimus investuoja santūriai, dažniausiai apsiribojama nedideliais konkrečiais
 užsakymais.
 Visi suprantame, kad atėjo kritinis laikas, kai kartu su verslu privalome išjudinti slėnių
 veiklą. Mokslui ir verslui atstovaujančios institucijos, negaišdamos laiko, turi suderinti
 tokius bendradarbiavimo paskatų mechanizmus, kurie būtų abipusiai naudingi ir
 perspektyvūs. Štai – pirmaeilė užduotis Švietimo ir mokslo, Ūkio ministerijoms,
 universitetams ir verslo asociacijoms. Nuo to, kaip ją įveiksime, priklausys Sumaniosios
 specializacijos programos sėkmė.

 Įgyvendinę programoje įkūnytą labai ambicingą tikslą – spartinti perspektyviausių, mokslui
 imlių sektorių bei inovacijų plėtrą, mokslo ir verslo slėnius pripildyti technologinio turinio,
 įvykdysime aukštųjų technologijų ir inovacijų perversmą. Vyriausybė tam skiria apie 600
 mln. eurų paramos iš 2014–2020 m. finansinės perspektyvos.
 Rengiant šią programą buvo atliktas didžiulis darbas. Įvertintas mokslo ir verslo
 partnerystės potencialas, produktų paklausumas, galimybė lanksčiai reaguoti į rinkos
 pokyčius ir išskirtos mūsų mokslo bei technologijų stiprybės – 6 prioritetinės veiklos
 kryptys. Dabar kuo greičiau turi startuoti pirmieji projektai. Jų stebėsena bus jautrus
 instrumentas, padėsiantis nustatyti galimus trukdžius ir tobulinti sumaniosios
 specializacijos eigą. Tačiau nekonstruktyvios diskusijos, dažniausiai kylančios artėjant
 pinigų paskirstymui ir vilkinančios projektų įgyvendinimą, bus ryžtingai stabdomos.
 Sumaniosios specializacijos kryptys yra skirtingos aprėpties ir technologinės brandos.
 Tačiau neabejoju, kad daugiausiai ginčų sulaukusio „Įtraukios ir kūrybingos visuomenės“
 prioriteto projektai įrodys savo komercinį potencialą. Globaliame pasaulyje kūrybingumas
 tampa stipria jėga, formuojant konkurencingumą, idėjomis, žiniomis ir inovacijomis
 prisitaikant prie greitų visuomenės pokyčių ir augančių poreikių.
 Skatindami Lietuvoje kūrybinių industrijų plėtrą, ugdysime kūrybingą, naujovėms imlų
 jaunimą ir kartu stiprinsime ekonomikos sritį, kuri pasirodė esanti labiausiai atspari
 ekonominėms krizėms. Investicijos į naują kultūros ir kūrybos ekonomikos sritį pastarąjį
 dešimtmetį pasiteisino su kaupu. Mes parengėme ambicingą planą ir tikimės, kad per šį
 finansinį laikotarpį pasieksime puikių rezultatų.
 Lietuva buvo lyderė, su Europos Komisija derindama Sumaniosios specializacijos
 strategiją, kurdama jos įgyvendinimo ir priežiūros mechanizmus. Šią strategiją reikia dar
 labiau sustiprinti, nutiesus bendradarbiavimo tiltus į kitas Baltijos šalis. Pasinaudokime
 mūsų ilgamečiais regioninio bendradarbiavimo ryšiais, apjunkime jėgas ir protus su
 Lenkijos, Latvijos, Estijos verslininkais bei mokslininkais.
 Esu tikras – sumanioji specializacija taps sėkmės programa. Mes paleisime naują mūsų
 ekonomikos variklį – inovacijų ir technologijų variklį. Ačiū už dėmesį.
