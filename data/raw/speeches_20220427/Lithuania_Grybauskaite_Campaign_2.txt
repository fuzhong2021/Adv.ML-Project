https://www.delfi.lt/video/aktualijos/d-grybauskaite-noriu-ir-privalau.d?id=63914972

2014-02-03
   Mieli Lietuvos žmonės,
   prieš penkerius metus dūžtantys Seimo langai nuskambėjo man kaip įpareigojimas. 
   Tuomet apsisprendžiau, kad noriu ir galiu padėti Lietuvai įveikti sunkmetį ir stabilizuoti padėtį šalyje. 
   Vykdžiau savo pareigą ir siekiau užsibrėžtų tikslų, nepasiduodama jokioms įtakoms.
   Esu nuoširdžiai dėkinga kiekvienam, palaikiusiam ir prisijungusiam prie skaidrumo ir teisingumo kelio, kuriuo ėjome visą šį nelengvą Lietuvai laikotarpį.
   Per šiuos metus Lietuvos ekonomika atsigavo, finansinė sistema sustiprėjo. Tapome gerbiami tarptautinėje bendruomenėje, išsikovojome reikiamas karinio saugumo garantijas.
   Pradėjome labiau savimi pasitikėti ir patys. Po daugybės išbandymų mus vėl ima lydėti sėkmė.
   Turime visas galimybes spartesniam ir platesniam žingsniui ekonominės gerovės link.
   Užsitikrinome didelę europinę paramą, plėtojame modernius ir konkurencingus verslus, vaduojamės iš korupcijos voratinklio, sparčiai einame energetinio savarankiškumo keliu. 
   Tačiau Lietuvai atsigaunant aktyvėja ir mūsų valstybę griaunančios ir grobstančios jėgos - tiek išorėje, tiek šalies viduje.
   Jos sėja destrukciją ir nepasitikėjimą Lietuva, stabdo svarbiausius valstybės raidai projektus, pamina demokratines ir konstitucines vertybes. 
   Naujas formas įgavę oligarchiniai dariniai skaldo ir dalinasi Lietuvą, nutolindami mūsų visų geresnio gyvenimo viltis.
   Ekonominis atsigavimas privalo pasiekti kiekvienus namus, kiekvieną žmogų, o ne nusėsti oligarchinių grupuočių kišenėse.
   Todėl noriu ir privalau padėti Lietuvai tapti sąžiningų žmonių galimybių šalimi.
   Kad Lietuva neišsivaikščiotų, kad mūsų laisvė ir gerovė nebūtų išvogta ar išmainyta. 
   Pareiga Lietuvai ir jos žmonėms man svarbesnė už asmeninę ramybę.
   Todėl nedvejodama renkuosi darbą jums ir kaip nepriklausoma kandidatė vėl dalyvausiu Lietuvos Prezidento rinkimuose.
   Kviečiu susivienyti ir bendrai dirbti visus sąžiningus Lietuvos žmones, pilietiškas bendruomenes, nevyriausybines organizacijas, stipriausius valstybės protus, atsakingus verslininkus ir skaidrias politines jėgas.
   Privalome susitelkti šiandien ir patys kurti savo valstybę, kad Lietuva taptų namais, kuriuose ir augti gera, ir pasenti nebaisu.
   Mus ir toliau lydės sėkmė, jeigu užtikrintai eisime savarankiškos, skaidrios, pasaulyje gerbiamos, demokratiškos ir kiekvienam Lietuvos žmogui teisingos Valstybės keliu. 
   Visi kartu mes, Lietuva, galime daugiau.

   Dėkoju už dėmesį.

Dalia Grybauskaitė, Lietuvos Respublikos Prezidentė