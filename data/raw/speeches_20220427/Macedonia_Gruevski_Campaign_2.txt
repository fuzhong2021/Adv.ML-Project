http://kurir.mk/makedonija/partii/102047-Gruevski-Koce-trajanovski-ke-pobedi-vo-prviot-krug-integralen-tekst
Груевски: Коце Tрајановски ќе победи во првиот круг (интегрален текст)
February 23, 2013
Skopje

Денеска кога тргнав да доаѓам на овој настан, се возам во колата наваму и си мислам: Треба ли воопшто кампања за Коце Трајановски на овие избори!?
Со толку многу проекти, со толку многу дела. Со остварено и повеќе од ветеното. Се разбира во една таква ситуација, довербата е така порасната што многу од луѓето и нема толку да ја гледаат програмата. Знаат дека Коце знае да вети и да оствари и знаат дека знае да вети и да оствари многу повеќе и од ветеното. Но, велам ајде така е редот, сепак да ја презентираме програмата на актуелниот и идниот градоначалник на град Скопје, Коце Трајановски.
Па погледнете што се случуваше кога требаше нашиот контрапартнер во политиката, СДСМ, да презентира кандидат за градоначалник. Прво сите се надеваа дека ќе се нафати Стевче Јакимовски. Се исплаши човекот, се повлече, се криеше, лево, десно – никаде го нема. А нели многу популарен, многу силен, многу јак.
Потоа му се свртеа на Андреј, Андреј во глушечка дупка. На ред дојде Гордан, Гордан го снема. Па и’ се свртеа, да ја замолат, ајде сега Радмила да биде. Штрафта!
Наспроти тоа му пратија абер преку медиумите на Бранко Црвенковски: Што па ти не бидеш!? Овој вика: Чекај, чекај сега уште тоа ми фали на мене. Во целото ова дереџе што го имам уште во прв круг на локални избори да изгубам.
На крај се мачеа, се преслушуваа, се криеја, се повикуваа преку медиумите, се обвинуваа и го одбраа Јани Макрадули за жртвено јагне на овие избори. Човекот тргна на еден чуден начин да се промовира со плачење. Но, малку исценирано плачење .Малку исценирано затоа што претходниот ден и претходните денови и претходниот период и претходните години го знаеме како човек кој што зборува за: Ќе падне крв. Ќе летаат глави! Со прст се заканува: Седи мирен итн. И одеднаш плаче човекот и следниот ден пак продолжува: Глави ќе летаат, ќе се сечат крв ќе падне...
Ако треба накратко со една реченица да го опишам Коце Трајановски како човек и како градоначалник, би рекол дека Коце Трајановски е еден питом човек, неагресивен, но неуморен работник и пред се’ - човек!
Наспроти него имаме чиста спротивност. Човек кој што неможе да се пофали со ниту едно дело во животот. Неможе да се пофали со тоа што го сработил. Полн со агресивност, со зла крв, со закани. Човек кој што луѓето го памтат по навреди. Навреди во секоја можна прилика. Колку што може пожестоко да навреди некој, да го здоболи навредата ако може. Тоа е една ситуација на два различни света. Од една страна неуморен работник и неагресивен човек и човек кој што сака да им помогне на сите луѓе што може да им помогне. Човек кој што живее со народот. Човек кој што и покрај тоа што подолг период е во политиката и четири години е градоначалник на Скопје не се повлече во неговата канцеларија и во удобната фотелја. Човек кој што беше постојано на терен. Човек кој што на дневна база ги контролираше компаниите кои што ги реализираа неговите проекти на лиц е место, на улица, на асфалт. Онаму каде што се работи, каде што се копа, каде што се носат цевки.
Секојдневно беше на местото каде што има потреба да биде.
Од другата страна наспроти него, човек кој што не го памтиме по ниедно дело, агресивен и човек кој што постојано се заканува и  навредува. Мислам дека на овие избори, скопјани ќе имаат можност да добијат градоначалник во првиот круг на локалните избори. И тоа не е главната дилема. Тоа го знае и СДСМ. Кај нив битката е: не дали ќе победат, туку дали ќе влезат во вториот круг. Тоа го знае и СДСМ. Тоа го знаат и граѓаните, но што е важно тука да се запомни и да излезе како една од главните пораки од денешниот наш собир?
Важно е да на му ги врземе рацете на Коце Трајановски со Советот. Важно е силно да се поддржи листата на советници за да може Коце Трајановски да ги оствари ветените проекти. Ако Коце Трајановски нема поддршка од Советот тој нема да може да ги оставри своите проекти.
Затоа драги пријатели ги повикувам скопјани  ако сакаат сегашниот градоначалник Коце Трајановски да биде исто толку успешен и поуспешен во наредните четири години не е доволно да го подржат само него, бидејќи со тоа не ја завршиле ни половина од нивната работа. Потребно е да дадат поддршка на листата за советници на ВМРО-ДПМНЕ и коалицијата За подобра Македонија за да може Коце Трајановски да го оствари зацртаното и ветеното. Тој направи многу дела во овој период. Ќе спомнам неколку од нив, веројатно тој ќе се сконцентрира на повеќе од нив.
Да се потсетиме на проширениот и реконструиран булевар „Митрополит Теодосиј Гологанов“ од „Климент Охридски“ до „8-ми септември“ со турбо кружна крстосница кај Католичка црква. Проширен и реконструиран е булеварот „Илинден“ на потег од Владата на Република Македонија до спортскиот центар Борис Трајковски. Проширен булеварот „Србија“. Проширен и реконструиран булеварот „Св. Климент Охридски“. Изграден е кружен тек на улицата „Ѓорче Петров“. Реконструирана и проширена улицата „Борис Трајковски“, поранешна „Првомајска“, на потегот од Рампа до улица „Народни херои“ во Расадник. Обновен е асфалтот на булеварите „Партизански одреди“, „Кузман Јосифовски-Питу“ и „Крсте Мисирков“ како и на улицита „Даме Груев“, „Васил Аџиларски“ и „Стив Наумов“ во централното градско подрачје.  Целосно се реконструирани улиците „Козле“, „Самоилова“, булеварот „Јане Сандански“, Крушопек и на дел од улицата „Радишанска“, кракот од „Јужно-моравски бригади“, „Пелагонија“, „Волковска“, повеќе улици од населбата Усје. Реконструирани се тротоарите долж на шест булевари во центарот на градот. Се изгради модерна кружна сообраќајница во Ѓорче Петров кај црквата Св. Петар и Павле. Модерна кружна сообраќајница во Бутел на улицата „Боца Иванова“. Започна изградбата на две катни гаражи во центарот на Скопје со што ќе се добијат вкупно дополнителни 1000 места за паркирање или вкупно две и пол илјади нови паркинг места. Изграден нов мост на реката Вардар помеѓу општините Ѓорче Петров и Сарај. На градските улици сообраќаат 312 нови автобуси, нископодни, кинески, двокатни, панорамски, минибуси набавени за 57 милиони евра во соработка со Владата на Република Македонија. Коце Трајановски директно го поддржа овој проект наместо да се спротивстави, како што тоа се правеше од нашиот политички противник. Бесплатен превоз на пензионерите секој вторник, петок и сабота. Помогна и во изградбата на жичарницата до врвот на Водно. Помогна и во изградбата на арената Филип Втори. Ново осветлување и реконструкција на мостовите Гоце Делчев и на Мостот на револуцијата. Набавени се и нови 57 возила за собирање на сметот за потребите на ЈП Комунална Хигиена во Скопје. Се реконструираше Младинскиот културен центар, се изработи новиот ГУП, онака како што се вети и уште многу други, многу конкретни проекти со многу конкретна корист за луѓето, за граѓаните на Скопје. Ете затоа Коце Трајановски има таква доверба како што ретко кој досега градоначалник на Скопје, веројатно ниту еден градоначалник на Скопје досега немал таква доверба од граѓаните на Скопје.
Така се сака Скопје! Скопје се сака со дела и Македонија се сака со дела! А не со зборови или со закани или со навреди. Скопје се сака и со работа, со труд а не со расплачување.
Драги пријатели,
во јавноста последниве неколку дена Бранко и неговите блиски пуштаат шпекулации дека наводно ќе имало предвремени избори во јуни, па во септември, па во октомври. Си лицитираат така и си шпекулираат. Го читам тоа и го слушам по медиумите и си викам: Па не е ваљда до тоа дереџе да дојде Бранко. До толку да се заплетка во мрежата која сам си ја сплете. Дотолку да заглави во лавиринтот кој што самиот го ископа, та сега да бара излез за да ги охрабри своите членови од СДСМ дека наводно успеала неговата тактика и стратегија и дека он не натерал да има предвремени парламентарни избори.
Е нема да има предвремени парламентарни избори. Ќе има локални избори.
Зошто Бранко лажеш повторно? Зошто ги лажеш своите? Зошто продолжуваш и пробуваш да ја уништиш и партијата и да и’ наштетиш и на државата? Зошто ги лажеш и малтретираш своите членови и тоа само со една цел, што мислиш дека ќе купиш време и мислиш дека јавноста нема да зборува за мајскиот конгрес на СДСМ? Никој веќе не ти верува. И мали деца знаат веќе што правиш и што лажеш. Ако сакаш избори Бранко, ајде Бранко дојди на локални избори. Ако не сакаш тогаш тоа е твоја одлука, но и твоја одговорност.
Едно да знаеш, неможе Република Македонија да зависи од твоите лични желби и твоите лични интереси. Македонија мора да оди напред. Граѓаните сакаат напредок, сакаат победи, сакаат успеси, сакаат решавање на нивните проблеми. Тие неможат да го чекаат Бранко Црвенковски со неговите игри и лавиринти.
Сега најново, гледам дека откако видоа дека на нивните протести немаат некоја голема поддршка, имаат мал одзив, сега ги гледам дека почнаа да возат коли низ Скопје. Па така членовите на СДСМ и раководството на СДСМ ќе влезат и влегоа денеска во коли и ќе свиркаат по улиците и тоа е легитимно. Во ред е. Само не сум ги видел снимките денеска да видам во кои коли влегоа. Дали во нивните луксузни џипови, мерцедеси, аудија, кои што ги има Игор, кои што ги има Радмила, кои што ги имаат другите Ана, Минчев итн, или пак позајмиле од некој. Јас се сеќавам обично во тинејџерски години оние што имаа послаби коли позајмуваа од некои другари за да излезат мангупи пред девојките ќе позајмеа подобра кола. Сега дојде време тие што возат луксузни коли да позајмат некоја така поскромна. Баш очекувам да ја видам таа ергела и се надевам дека нема да се возат во туѓи коли, ќе си ги возат своите што си ги возат секој ден. И може да бираат некои од нив, помеѓу џип и мерцедес, помеѓу ауди и бе - ем - ве, затоа што не е по една,  повеќе се па може да менуваат од време на време. Но и тоа не најважно. Важно е што тие драги пријатели немаат поддршка од граѓаните, не од мнозинството, од најголемиот дел од граѓаните. И ова возење со коли е само преодна фаза во која после ќе влезат во Парламент или ќе влезат во долината на политички заборав, а со колите побрзо ќе стигнат до таму.
Драги пријатели,
Сега во последно време гледам дека го враќаат во игра името. Ја вадат темата повторно. Откако со насилство и со бојкот им завршија голема работа на оние кои ја попречуваат Македонија во европските интеграции и тоа не им е доволно сега пак почнаа да шпекулираат со името. Сакам да му кажам на Бранко, еднаш сум кажал, два пати сум кажал, безброј пати сум кажал, тоа го има и во нашата програма: Името е на државата! Името е на народот! Народот може само да одлучува за името и тоа на јавно распишан организиран референдум. Народот може само да одлучи дали и кога и како би се менувало или нема да се менува.
Неможе Бранко да очекува од мене дека јас како него, како што тој направи пред дваесет години кога во договор во четири очи тајно и конспиративно го промени името и потоа викаше деак тоа ќе било за само два месеци, а после се ќе се вратело по старо. Не се чепкај Бранко за името, народот памети и народот одлучува. Запамети го тоа.
Драги пријатели,
Во оваа прилика уште еднаш ќе порачам, имаме кандидат за градоначалник кој што убедливо ќе победи на овие локални избори во првиот круг. На кого му треба поддршка за него, но пред се за листата на советници. Вие видовте со какви опструкции се соочивме од страна на советниците на СДСМ кога требаше да се носат одредени проекти во градот Скопје. Кога требаше да се одлучува. Кога требаше да се пресече што да се направи, што да не се направи. СДСМ беше против речиси се. Беше против автобусите, беше против оизградбата на арената Филип Втори, беше против изградбата и проширувањето на булеварот „Илинденска“, „Теодосиј Гологанов“ , „Св. Климент Охридски“. Беше против набавката на камионите кои што требаше да се набават за собирање на сметот. Беше против обезбедување на денови за бесплатен превоз на пензионерите. СДСМ е против изградбата на Стариот театар, Музејот, Уставниот суд, Филхармонијата. Изградбата на Министерството за надворешни работи , новата зграда на Водовод, новата Градска куќа.
Објекти кои не само што ќе го разубават градот туку ветуваат и нови работни места, раздвижување на градежништвото и економијата и ослободување од некои работи од плаќање кирии и решавање на многу проблеми.
СДСМ е против изградбата на катни гаражи со кои се решава во голем дел сообраќајниот хаос.
Видовте дека практично беа протв се и во Советот на град Скопје и во Парламентот, затоа што за дел од овие работи се одлучуваше во Советот, за дел во Парламентот. Ги спроведуваме заедно со Коце Трајановски. Со него имав прилика неколку пати во годината, четири до пет пати во годината да имаме долги работни состаноци за проектите кои што ги работиме заеднички и можам да ви кажам дека се работи за многу систематичен човек. Човек кој што ја гледа и целината, но и деталите. Кој што многу внимава кога се прави нешто ново, нешто вредно, нешто значајно. Да не наштети никому, макар и на мал дел од граѓаните кои што би се нашле како колатерална штета или би се нашле засегнати од некој проект кој што е прифатлив за мнозинството, но на некој мал дел може да му создаде незадоволство. Човек кој што точка по точка знае точно како да го изоди патот кој што го зацртал и затоа ќе добие втор мандат за градоначалник на Скопје. Затоа ВМРО-ДПМНЕ и коалицијата За подобра Македонија ќе излезат победници уште во првиот круг ќе победи и Скопје, ќе победат и проектите од оваа програма која што денеска ја промовира сегашниот и иден градоначалник на град Скопје Господинот Коце Трајановски