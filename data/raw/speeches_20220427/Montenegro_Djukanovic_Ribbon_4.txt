http://www.predsjednik.gov.me/vijesti/121340/Premijer-dukanovic-otvorio-Plenarnu-konferenciju-u-okviru-projekta-Nacionalna-konvencija-o-evropskim-integracijama-Crne-Gore.html


МИЛО ЂУКАНОВИЋ, ПРЕДСЈЕДНИК ВЛАДЕ ЦРНЕ ГОРЕ: 
(Излагање поводом отварања пленарне конференције Националне конвенције о европској интеграцији Црне Горе (НКЕИ 2013.-2014), 
Подгорица, 12.04.2013. године




Поштовани предсједниче Скупштине,
Уважени посланици и представници Владе,
Поштовани представници цивилног друштва, 
Екселенције,
Даме и господо,


Задовољство ми је да вас поздравим у име Владе, и пожелим добродошлицу на пленарну конференцију Националне конвенције о европској интеграцији Црне Горе 2013.-2014. Овај пројекат успјешно реализују Европски покрет у Црној Гори и словачка Асоцијација за вањску политику. Снажну подршку им пружају Министарство вањских послова Републике Словачке и СЛОВАКАИД, ЕК и Делегација ЕУ у Подгорици, уз учешће МВПЕИ, Владе и Скупштине Црне Горе. 


Пројекат Националне конвенције на својеврстан начин симболизује демократски развој Црне Горе и њен прогрес у европској интеграцији. Влада и све гране власти настављају да граде партнерски однос са НВО и цијелим цивилним друштвом, чији представници узимају учешћа у изградњи политика у разним областима. Конвенција се показала као добар модел који доприноси изградњи одрживог система сарадње. То се најбоље види у процесу интеграција. Кренули смо прије двије године од оснивачке конференције у овој истој сали, од седам кључних приоритета ЕК, преко заједничког рада на изградњи преговарачког оквира, до укључивања представника цивилног сектора у радне групе за преговоре. Црна Гора је прва земља која у политици проширења уводи ту праксу. 


Дијалог и компромис и консензус на кључним развојним и другим важним питањима формула су успјеха модерних европских друштава. Ми смо изабрали тај пут и ту политику. Зато су нам драгоцјена искуства посебно нових чланица ЕУ, као што је Словачка. Једно од њих је и пројекат Националне конвенције. Веома смо захвални нашим словачким пријатељима који су нам помогли и помажу да осавременимо и да црногорским приликама, и новим условима у преговарачком процесу, прилагодимо тај њихов модел који се показао веома успјешним. Ово је само један сегмент веома разуђене сарадње Црне Горе и Словачке, која, као уважена чланица ЕУ и НАТО, има посебан сензибилитет за земље Западног Балкана и њихове европске и евроатлантске аспирације. У том мозаику рекао бих да Црна Гора има своје посебно мјесто. Сасвим разумљиво, имајући у виду да су актуелни министар вањских послова Словачке Мирослав Лајчак, и садашњи амбасадор у Црној Гори Франтишек Липка, у име европске политике прије седам година одиграли изузетно позитивну улогу у процесу демократске обнове црногорске државности на мајском референдуму 2006. године. Зато се истински радујем што ћу током наредне недјеље званично посјетити пријатељску Словачку и учествовати на престижном међународном безбједносном Глобсец форуму у Братислави. Биће то прилика да захвалим премијеру Роберту Фицу, и другим највишим словачким званичницима на помоћи и подршци, и да са њима, као и са представницима бизнис кругова разговарам о унапређењу билатералне сарадње. 


Даме и господо, 


Ваше присуство на овом скупу је својеврсна потврда заједничког успјеха који остварујемо на путу европске интеграције. Истовремено, и додатно охрабрење за Владу да ради добар посао. Такође и прилика да дискутујемо о могућностима и неким изазовима са којима се сусријећемо, како бисмо се боље организовали и припремили за испуњавање све тежих обавеза до пуноправног чланства.


Желим да поновим да Влада у континуитету придаје посебан значај учешћу цивилног сектора у овом процесу, како у припремним активностима, тако и након отварања преговора. Представници НВО и других субјеката показали су се као конструктивни партнери који су пружили мјерљив допринос и изградњи, и функционисању преговарачког оквира Црне Горе. Добру сарадњу најбоље илуструје и податак да је цивилни сектор заступљен са једном трећином међу нешто више од хиљаду чланова, именованих у 28 радних група за преговоре по појединим поглављима правне тековине. 


Национална конвенција о европској интеграцији Црне Горе потврдила се у свим сегментима као добар пројекат, а самим тим и као видљив показатељ добре сарадње, и Владе и других државних органа, са цивилним сектором. Наравно, и као користан оквир за трансфер словачког искуства и знања у процесу перманентне едукације нашег преговарачког тима. Зато је и одлучено да се настави са реализацијом овог пројекта и у 2013. и 2014. години, што ће додатно унаприједити сарадњу свих друштвених потенцијала у Црној Гори. 


У међувремену, Европска комисија је одлучила да и финансијски подржи Националну конвенцију, што ће, уз ангажман Делегације ЕУ у Подгорици, додатно оснажити њену позицију и бити од незамјењиве користи нашој администрацији. Поред четири области које су у прошлој години биле детектоване за сарадњу влада Црне Горе и Словачке, у синергији са цивилним друштвом, а које се најдиректније тичу наших обавеза у преговарачком процесу: правосуђе и темељна права; правда слобода и безбједност; пољопривреда, безбједност хране, ветеринарска и фитосанитарна политика и рибарство; заштита животне средине – у овој години она је проширена и на конкуренцију и заштиту потрошача. Дјеловање Конвенције биће каналисано кроз шест радних група које ће окупљати представнике Владе, Парламента и свих дијелова друштва на спровођењу реформи у складу са стандардима које морамо испунити. 


Користим прилику да изразим задовољство динамиком испуњавања обавеза на почетку преговора. Комплетирана је Преговарачка група, а радимо на томе да до краја мјесеца формирамо радне групе за преосталих пет поглавља. По календару Европске комисије одржана су 22 експланаторна и 20 билатералних скрининга. Црна Гора ће до 1. јула, како је и договорено, у потпуности завршити све обавезе из ове етапе процеса.


У циљу свеобухватне организације за предстојеће фазе преговора након скрининга, отпочели смо припреме за израду Програма приступања Црне Горе ЕУ, који ће садржати јасан оквир за све даље кораке на плану усвајања и усаглашавања законодавства, институционалног развоја, као и програмирања средстава претприступне помоћи.


Европска интеграција остаје стратешки приоритет Црне Горе. Наша земља је препозната као успјешна европска прича, као примјер регионалне посвећености интеграцији. Наш преговарачки статус је потврда да су врата Европске уније отворена за све земље Западног Балкана. Без обзира на постојећу кризу, идеја уједињене Европе остаје као неупитна визија извјесно боље будућности. То је императив који нас све обавезује као одговорне грађане Европе. Ми у Црној Гори смо чврсто ријешени да очувамо стабилне услове за реформе, за изградњу ефикаснијих институција и друштва владавине права. Истрајност на том курсу омогућиће отварање поглавља 23. и 24.у планираним роковима. Све то са циљем да правно уређена, еколошки очувана, стабилна демократска држава буде конкурентна у утакмици за привлачење капитала уз помоћ којег ћемо брже отварати нова радна мјеста и динамизирати економски и укупан развој чиме ће се перманентно унапређивати квалитет живота наших грађана. 


Стабилност је у новијим етапама историјског развоја Црне Горе знак њеног распознавања и компаративна предност, сигуран темељ свих напора које ћемо и даље улагати да би сачували и унаприједили процесе економског раста и интензивног друштвеног развоја на европском путу. Зато је Влада спремна да у сарадњи са другим институцијама, и свим политичким субјектима на црногорској сцени, рјешава сва отворена политичка питања. То се односи и на актуелна различита спорења поводом интерпретације резултата предсједничких избора. Влада ће се бесконпромисно залагати за рјешења која ће ефикасно и транспарентно гарантовати мир и стабилност за све грађане, за очување правног поретка, што је предуслов за даље реформе и просперитет наше државе.


Увјерен сам да је и данашњи састанак допринос у том правцу, као што ће заједнички рад у оквиру Конвенције бити подстрек за ефикасније испуњавање обавеза у преговарачком процесу. 


Желио бих на крају да захвалим Парламенту и предсједнику Кривокапићу. Исто тако, и словачкој Влади и Амбасади у Подгорици; Европској комисији и Делегацији ЕУ у Подгорици. Посебно захваљујем представницима цивилног сектора Словачке и Црне Горе – словачкој Асоцијацији за спољну политику и директору Александру Дулеби, и Европском покрету у Црној Гори, генералном секретару Момчилу Радуловићу. Хвала свима који доприносе успјешности овог пројекта. 


Захваљујем на пажњи!