Műsor: MSZP. Konferencia, Kormányprogram ismertetése
Szereplők: Gyurcsány Ferenc beszéde
Dátum: 2004. szeptember 28.
Szó szerinti leírás
Gyurcsány Ferenc: 
Elég sokan vagytok. Fáj a szívem a kívül maradottakért. Itt lenne a helyük. Na, majd kimegyünk hozzájuk a végén. 
Gyurcsány Ferenc vagyok. 43 éves, a Magyar Szocialista Párt miniszterelnök-jelöltje.  Büszke baloldali. Akkor is végig fogom mondani a beszédet. Akkor is. Szóval büszke baloldali, mert a baloldaliság számomra sokkal többet jelent, mint hogy nem vagyok jobboldali. Nem gyűlölöm a jobboldalt, de nem is félek tőle. Nem félek, mert tudom, és soha nem jutna eszembe más, mint hogy ők sem akarnak egyebet, mint mi. Egy ország felemelkedését. De a receptünk különbözik. A miénk, a tiétek jobb. Jobb, mert több embernek jobb, Magyarországnak jobb. Nem tartok az ellenzéktől. Egyáltalán nincs mitől tartanunk. Sem nekem, sem nektek. Mert nem őket tartom, mert nem őket akarom tartani legyőzendő ellenfélnek, hanem a szegénységet, a kilátástalanságot és az igazságtalanságot. Nehéz sors csak egyféle van. A nélkülözésnek, a sorstalanságnak, tisztességes országban nincsen pártállása. És mondjátok, hogyha ezt az igazi ellenfelet, mindaz, ami megakadályoz minket abban, hogy csináljunk egy gyarapodó, igazságosabb országot. Ha ezt önmagunk, az önmagunk teremtette világ korlátait le tudjuk győzni, akkor megállíthat-e bennünket bárki is, akkor veszélyeztetheti bárki is azt, hogy győzzünk és a magunk képére formáljuk Magyarországot. Ugye nem? De nem ám. És hát hallottátok, mert itt voltatok. Újra van azonos dallama és üteme a magyar baloldalnak. Ez az az ütem, és ez az a dallam, amely meg fogja változtatni Magyarországot. Ti és mi. 
Kedves Barátaim. 
Köszönöm, hogy eljöttetek és külön köszönöm Árpi bácsi kedves levelét. Köszönjük neki azt a köztársaságot, amelynek ő adott szívet, lelket és életet. Köszönjük Árpi bácsi. 
Ti, itt mindahányan vagytok mögöttem álltatok augusztus 25-én, amikor a Magyar Szocialista Párt kongresszusa miniszterelnök-jelöltet választott. Most az a dolgom, hogy én álljak elétek és nektek elsőként elmondjam, milyen Magyarországot képzelünk el. Milyen Magyarországot hoz az a jövő, amely jövőt nekünk együtt kell formálni. Előttetek állok, hát némi kivétellel, tőletek elnézést. Hát gondoljátok azt, hogy nektek vetem a hátamat. Van, akinek nem mernék hátat fordítani, de az nincs itt ebben a teremben. 
Kedves Barátaim.
Ma Magyarország a lehetőségek országa. A lehetőségeké, amelyek egyenlőtlenül és igazságtalanul oszlanak meg a magyar emberek, a családok, a városok és a falvak között. Ha egy mondatban meg kellene fogalmaznom, hogy miről is szól az új kormányprogram, akkor azt mondanám: az, hogy igazságosabban és egyenlőbben osszuk szét Magyarország legnagyobb közös kincsét, a mi közös lehetőségünket arra, hogy emberibb, igazságosabb, szerethetőbb Magyarországot és abba valamennyiünknek jobb és szabadabb életet adó esélyt teremtsünk. Erről szól az új Magyarország. Arról, hogy változtassunk gyorsan és érezhetően. A ti falvaitokban, a ti városaitokban, itt a budapesti kerületekben változni és változtatni. Nézzétek. Tudom, tudom, mert hallom, sokan pusmogják. Hát van aki a Országgyűlésben kiabálja is, hogy ugyan, mi a csudát tudhat a Gyurcsány, mit tudhat azok gondjairól, akik nem hogy félre tenni, de hát megélni sem tudnak a hónap végén abból a kevéske kis jövedelemből. Ugyan mit érdekli a kispénzűek sorsa, hiszen ő már túl van ezen. Ő már gazdag. Politikusabban szólva, úgy is kérdezhetnék, hogyan lehet valaki baloldali, hogyha már gazdag. Válaszolhatnám azt is, hogy úgy maradt. Annak, hogy szegény munkáscsaládból származom, annak nyilván van valami köze ahhoz, hogy ma is baloldalinak tartom magam. De az összefüggés az messze nem ilyen egyszerű. Azt hiszem, az lennék, ha történetesen nem ilyen nehéz körülmények között nevelkedem. Mert a szolidaritást azt nem vigaszul találták ki a szegényeknek, amelyekre a saját szegénység elmúltával már nincsen szükség, és amelyet sutba lehet vágni, mint a legrosszabb kacatot. Aki azt a kérdést teszi fel, hogy hogyan maradhat valaki baloldali, ha egyszer ő maga már nem szegény, az voltaképpen saját önzését árulja el. A baloldaliság ugyanis nem a szegények ügye. Sőt. A szegénység sem a szegények ügye, hanem mindannyiunké, Magyarországé. Önzésre nem lehet építeni egy országot. Megtapasztaltuk ezt az elmúlt években. Baloldali vagyok. Büszke baloldali. Ez annyit tesz, hogy nem fogadom el a körülöttünk lévő igazságtalanságot. Hogy merek felháborodni és merek tenni az igazságtalanság ellen. És a felháborodásban, felháborodásból, drága barátaim, cselekvés lesz. Egy igazabb, egy őszintébb, egy jobb Magyarországért. Egy igazabb Magyarországért, egy igazságosabb köztársaságért. Magyarország – ahogyan mi mondjuk mostanában – szabad, de igazságtalan. Igazságtalan, mert százezrek érzik úgy, hogy többre lennének képesek és többre lennének érdemesek. De nem jutnak egyről kettőre. (Szia, jó hogy itt vagy. Egy kisgyereknek mondja). Szóval, mert túlságosan sok az akadály, és túl kevés a lehetőség. Ahányan vagyunk, annyi külön fajta világ. Annyi külön fajta sors és élet. De van valami, amelyben – azt gondolom, hogy nagyon hasonlóak, hovatovább egyformák vagyunk. Boldogulni szeretnénk és biztonságban szeretnénk élni. De tudjuk, hogy ez bántóan sokaknak nem sikerül. Szabadelvű barátaink a jogról és a szabadságról beszélnek. A konzervatívok a múltról és a hagyományról. Mi baloldaliak, mi az emberről. Ismerem és elismerem a liberális és konzervatív értékeket. Tanultam belőlük sokat. De én az emberről fogok beszélni. Most is, nektek, sőt, tovább megyek, a kormányzásom is az emberekről fog szólni. Az emberről. Megannyi egyedi, megismételhetetlen, csak önmagára jellemző és csodálatos emberről. A nagyszerűekről, akik többre vágynak, mert többre képesek, mert jók, mert szeretnek, időnként talán gyűlölnek is, de ha így van, akkor szégyellik, leginkább eltagadnák és akik mennek, mert tudnak menni előre és mennek akkor is, ha megbotlanak és ha elesnek, felállnak. Erről az emberről fogunk ma is beszélni és ezekről az emberekről fog szólni a Gyurcsány-kormány politikája, a Magyar Szocialista Párt politikája. 
Én láttam és látom Magyarország hétköznapjait. Két szememmel láttam, a bőrömmel éreztem, hogy milyen a kilátástalanság. Ebben nőttem fel. Láttam, hogyan menekülnek apák az alkoholba, és teszik nyomorulttá a család életét. Láttam, hogy a nincs milyen erővel csap át indulatba és tart rettegésbe családot. Láttam menekülő édesanyát és rettegő gyermeket, mert a család otthonból pokollá vált. Láttam, hogy a munka megfoszt a méltóságtól és megfoszt a büszkeségtől. Fordítva. Láttam, hogy a munka hiánya megfoszt a méltóságtól és megfoszt a büszkeségtől. A büszkeség hiányából pedig szolgai alázat, és indulat egyszerre sarjad. Sem egyikből, sem a másikból nem lesz boldog család, gyarapodó igazságos Magyarország. De tudom, tudom saját élettapasztalatomból, hogy meg tudjuk változtatni a dolgok folyását. Hiszek abban, hogy Magyarországot jóakaratú, tehetséges, dolgos emberek lakják. Ők fogják megcsinálni az új Magyarországot. Nem kérnek, hanem tesznek. Nem hiszek a politikusok által elhozott szebb jövőben. Ti se higgyetek. Ne higgyetek egyetlen politikusnak, ha azt mondja: én majd megcsinálom nélkületek, nektek csak egy dolgotok van, imádni engem és szavazni rám. Óvakodjatok ezektől. Mert én Magyarországban hiszek. Hiszek az emberekbe, akik tudnak és mernek tenni, dolgozni és tanulni. Mernek sikeresek lenni és ha kell, a sikerért küzdeni és harcolni. 
Tudom, hogy mi a dolgom és tudom, hogy mit vártok tőlem. Azt várjátok, hogy nyissam ki a tisztességes felemelkedés, a méltányos gyarapodás kapuit. Hogy engedjünk be több fényt és több levegőt. Tudom, mi a dolgom és megteszem. De az ajtón, az ajtón barátaim, nektek kell átlépni. Segítséggel, vagy anélkül. De nektek kell átlépni, nektek itt a teremben és Magyarország falvaiban és városaiban. Lépni, tenni, nektek kell. A boldogságot nem fogja senki elhozni, csak ti magatoknak. 
Jaj Istenem. Szeretnék egyszerűen és őszintén beszélni egy-két közös dolgunkról. Mert kevesebb  az egyszerű beszéd és kevesebb az egyszerű szó, mint amennyire szükségünk van. Nézzétek. Ahová megyek, ahová nézek, mindenhol megoldatlan problémákat látok. Kielégítetlen vágyakat, hiányzó lehetőségeket. Jogos vágyakat? Jogos kérdéseket? Mi az hogy. Nagyon is. Megoldhatjuk ezeket egy csapásra? Nem. Igaz az, hogy csak akarni kell? Nem. Csak akarni nem lesz elég. De mégis. Akarni és tenni kell. Mert mit is akarunk? Szeretnénk többet adni a megszületendő gyermeknek. Tiszta ruhát, meleg ételt, egy békés, nyugodt otthont, egy rendes szobával, sok játékkal. Több kellene az iskoláknak az óvodáknak, az egyetemeknek. Több munkahely kell, mert több százezer honfitársunknak nincsen állása és még sokkal többnek nincsen jól fizető állása. Rossz állapotban vannak útjaink. Tudom. Látom, hogy drágák, drága a távfűtés és drága a közlekedés. Tudom, hogy fel kell újítani több százezer panellakást. Kórházaink, rendelőintézeteink jelentős része milliónyi, millió forintnyi befektetésre vár. Több fizetést érdemelnének az ápolónők, a nővérek, az orvosok, cserélni kellene az egészségügyi eszközök jelentős részét. Nagyobb megbecsülés jár a tanároknak, mert az ő kezükben van, legalább részben az ő kezükben van, ami a legféltettebb kincsünk, a gyerekünk. Többet érdemelnek a gyermeküket otthon nevelő anyák. Tartozunk nagyon sokkal szüleinknek, nagyszüleinknek, a nyugdíjasoknak. Rossz állapotban van a vasút, többet érdemelne a rendőrség, tudom, hogy lenne ezernyi dolgunk, hogy kevesebb dolog hiányozzon a magyar honvédelemből. Tudom, hogy többet várnak a gazdák és tudom, hogy többet várnak a mezőgazdasági vállalkozók. Támogatásra és segítségre várnak a kis- és középvállalatok. Az adófizetők forintjából növelnék versenyképességüket a nagyvállalatok. Tudom, ha máshonnan nem, hát édesanyámtól, hogy alig lehet kijönni 40-50 ezer forintos nyugdíjból. És tudom a rokonok tömegétől, hogy mire elegendő a minimálbér. Az élethez sokszor kevés. A nyomorult élethez talán igen. De nem nyomorúságot akarunk, hanem tisztességes, emberi életet mindenkinek. Mind ahányan vagyunk, tízmillióan Magyarországon. (Ha valaki véletlenül adna egy pohár vizet, nagyon hálás lenne egy megtört miniszterelnök-jelölt).
Szeretném, hogyha tudnátok, pontosan tudom, hogy sok a szükség és tudom, hogy a kormány valamennyi tagja, valamennyi tisztességes embere ennek az országnak tudja, hogy több a szükség, mint a lehetőség. Ahogy így van ez otthon, így van a családi kassza készítésénél, így van ez minden hónap elején a legtöbb magyar családban, higgyétek el, így van ez közös jövedelmünk felosztásánál, így van ez a költségvetés készítésénél.
Az elmúlt két évben sok problémát megoldottunk. Sokat. Mi szociáldemokraták, szocialisták, liberális barátainkkal közösen. Két éve úgy döntöttünk, hogy felemeljük a tanárok, a nővérek, az orvosok bérét. Mennyivel emeltük? Emlékeztek még rá? Ötven százalékkal. Felemeltük a családi pótlékot és adtunk a 13. hónapra is. Visszaadtuk a nyugdíjasoknak azt, amit az Orbán-kormány elvett és bevezettük itt is a 13. havi nyugdíjat. Felemeltük az özvegyi nyugdíjat. Felemeltük a gyermekek után járó szociálpolitikai kedvezményt, amelyet lakásvásárláshoz lehet fölhasználni. De nem elégedtünk meg ennyivel. Azt mondtuk, hogy vidékre az esély autópályán érkezik. Ezért aztán  mi nem beszélünk, hanem építünk autópályát. Egy kicsikét nehezebb, de drágább. Kétségtelen. Több autópályát építettünk, mint a magyar történelemben bárki bármikor. Aztán elengedtük és átütemeztük a gazdák adósságának egy részét, hogy ne nyögjenek ettől a tehertől. Aztán bevezettük az Európa hitelt, hogy fejlődjenek a magyar vállalkozások. Mit tettünk még? Elindítottuk a SuliNet programot, építjük az informatikai közhálót, programot kezdtünk a hiányzó tornatermek és tanuszodák fölépítésére, elindítottuk a Vásárhelyi tervet. Tovább is van. Mondjam még? Sokat akartunk és sokat tettünk. Mert Magyarország megérdemelte. Mert meg kellett tennünk. Arra költöttük, amire szükség volt és azokra költöttük, akiknek szüksége volt rá. Sok problémát megoldottunk tehát. 
Van-e okunk elfeledni, netán az ablakon kidobni mindazt, amit közösen végigküzdöttünk az elmúlt két évben, Medgyessy Péter kormányzásának két évében. Dehogy van. Vállaljuk annak minden sikerét és minden kudarcát. Részesei voltunk. Részese voltam. Büszkék vagyunk rá. Én személy szerint is büszke vagyok rá, hogy részt vehettem Medgyessy Péter kormányában. Köszönjük szépen Medgyessy Péternek. 
Az elmúlt két évnek nem az eredményei, hanem a lendülete veszett el. Az eredmények beépültek életünkbe és már-már természetesnek tekintjük ezeket. Nem baj. Ennek így kell lenni. Nem azért tettük, mert bárki is úgy  gondolná, hogy hálát várhatunk érte. Nem önmagunkért tettük. Nem a mi pénzünkből tettük. Azt tettük, amit Magyarország megérdemelt. És higgyétek el barátaim, jól tettük. 
Hát ha bírjátok, akkor még mondom. 
Most azonban új szakaszhoz érkeztünk. Mert miközben sok dolgot megoldottunk, új feszültségek is keletkeztek. Halljuk a választók szavát, benne halljuk azokét is, akik azt mondják, hogy változni és változtatni kell. Akik azt mondják, hogy több határozottságot, több következetességet és több lendületet várnak. Halljuk a szavukat és értjük is. Azt mondják, azt mondják mások mellett, hogy ne higgyétek magatokat tévedhetetlennek. Azt mondják, újra és újra meg kell küzdenünk a bizalmukért. Értjük és halljuk a szavukat. És meg fogunk küzdeni a bizalmukért és tudom, hogy érdemesek leszünk rá. Az ország többségének bizalmára leszünk érdemesek. 
Kedves Barátaim.
Közös jövedelmünknek elosztható részét – legalábbis annak nagy részét – elköltöttük. Helyes és értelmes célokra. Nem a kormány pénzéből, hiszen tudjátok, oly sokszor elmondtuk már. A kormánynak nincsen pénze. A magyar emberek jövedelméből, a vállalatok nyereségéből költünk. Minden forint, amiről beszélek, amit a kormány elkölthet, az a ti pénzetek, a magyar adófizetők pénze. Nem lehet elégszer elmondani. Nekünk nincs egy megveszekedett fillérünk sem. Nektek van. Magyar embereknek, magyar vállalatoknak. És úgy döntünk, hogy a ti jövedelmetek egy részét nemes, közös célokra újra osztjuk. Ez az, amiből gazdálkodik a kormány, ez az, amit ti adtok a közösbe. Nem fogunk tudni megoldani minden problémát. Nem tudunk. Szeretnénk? Hát persze. Hát persze. Épp olyan emberek vagyunk, mint ti. Most politikusok, de voltunk és minden bizonnyal leszünk majd nem politikusok, akik épp olyan álmosan és fáradtan kelnek, tele reménnyel, időnként tele csalódással, egyszerű élettörténeteink vannak, mint nektek. Majd bemegyünk ilyen díszes hivatalokba, amelyeket ránk bíztatok és azt mondjátok, hogy osszuk el közös jövedelmeinket. El fogjuk osztani. A legnagyobb tisztességgel. Méltányosan. Odafigyelve a részletekre. De szeretném, ha tudnátok, annyi van, amennyinek az összeszedésére, a tőletek való összeszedésére nekünk felhatalmazást adtok. Egy forintból 40-50 fillért. Nem többet. Ezt osztjuk újra. És dönteni kell. Erre költünk, vagy arra? Mint otthon is. Hosszú a szükség sora és korlátozott a lehetőség. Meg fogjuk veletek osztani ezt a dilemmát. Meg fogjuk osztani veletek ezt a kérdést, mert nem a miénk. A tiétek. Azt szeretném, ha megszenvednétek ti is ezekkel a kérdésekkel. Mert nem a miénk Magyarország. Magyarország nem a kormányé. Magyarország a benne lakóké. És ebben a dilemmában mi azonosak vagyunk. Ti, meg mi. Nem többet fogunk költeni, hanem másként. Ha másként, amikor azt mondom, hogy ez alatt azt értem, hogy igazságosabban. Erről fog szólni a kormány programja. Mitől lesz igazságosabb ez a kormány? Hát megmondom világosan, egyetlen mondatban, egyetlen, egyszerű elvre építjük ezt a kormányzást. Több lehetőséget a nélkülözőknek és több felelősséget a tehetősektől. Ez az igazságos Magyarország alapvetése. Ez ad iránymutatást a kormányzáshoz. 
Tudjátok, kedves barátaim, ritkán beszélek róla, talán még nem is beszéltem nyilvánosan, de nektek elmondom. Jó néhány évvel ezelőtt, úgy ’97 környékén volt az életemnek egy olyan szakasza, amikor azt mondták az orvosok, hogy nem biztos, hogy meg fogom élni gyermekeim felcseperedését. Túl vagyok rajta. De mégis volt, hogy az egész életemről kellett számvetést készíteni. Még egy igazán boldog családban, mint a miénk is, még egy ilyen családban is iszonyatos tud lenni a magány. A magány, amikor az embernek szembe kell azzal néznie, hogyha megy, akkor mit is fog örökségül hagyni. Mit fog hagyni a négy gyermekére. Nyilván, én hagytam volna vagyont. Hagytam volna a nyugodt, biztonságos élet esélyét. De vajon képes lettem volna hátrahagyni nekik a küzdés képességét? Hátrahagyom-e nekik mindazt, mindazt a tudást, ami talán a gyermekkori nélkülözésből fakadt? Mindazt, ami talán forrása és alapja a felemelkedni való vágyásnak. Hátrahagyom-e mindazt, ami ilyenné formált? Hátrahagyom-e mindazt, amiből, ha talán így pontosan baloldaliságom nem is, de az ember tisztelete az fakadt. Úgy alakult, hála a jó Istennek, hogy van időm kimunkálni ezt az örökséget. De talán ezek a magányban eltöltött hetek azok, melyek megértették: dolgom nekem most már nem önmagammal van, dolgom nekem a gyermekeimmel, családommal, ez az országgal van. A dolog abban van, hogy segítsek megtalálni veletek együtt azt az utat, ami másnak is több lehetőséget teremt. Mert a jómód, a felemelkedés tisztességes országban nem lehet kevesek ajándéka. Mert mindegyik gyerek erről álmodik. És mindegyik szülő arról álmodik, hogy az ő gyereke legalább képes lesz erre. És hogy miközben álmodik, nem felejti el, hogy minden bizonnyal nem fogja ezt megkapni. Meg kell érte küzdeni. Arra akarom tanítani a gyerekeimet, hogy tanuljanak meg megküzdeni. Hogy ne akarják megkapni csak azért, mert a papa már eljutott valahová. És azt szeretném, ha Magyarország is értené. Meg kell neki küzdeni. És meg is fog érte küzdeni, biztos vagyok benne. 
Kedves Barátaim.
Ideje felegyenesedni, nem lesz több lehajtott fej, nincs több bátortalan politika. Büszkék vagyunk arra, hogy baloldaliként tudjuk, mi a dolgunk. Csinálni egy gyarapodó és igazságos Magyarországot. Hát legyetek ti is erre büszkék, emeljétek fel a fejeteket és induljunk el közösen. Bátran képviseljük saját eszményeinket. Változzunk és változtassunk.
Lesz változás az adórendszerben, a családtámogatásban, a lakástámogatásba n. És mindez azért, hogy több lehetőséget teremtsünk az embereknek, többet azoknak, akiknek nagyobb a szüksége.
De még mielőtt tovább mennék, hadd mondjak valamit. Az a kormány, amely csak az elosztásra figyel, annak előbb-utóbb nem lesz mit elosztania. Hát illetve egy dolgot tud elosztani, a nincstelenséget és a szegénységet. Magyarország nem a szűkösségben, hanem a jólétben kíván élni. Ehhez pedig az kell, hogy több jövedelmünk legyen. Munkából, vállalkozásból, tanulással kezdeményezéssel és kockázatvállalással. A siker Magyarországát szeretnénk megteremteni. Ahol nem szégyen, hanem dicsőség a gyarapodás és az előrejutás. A gyarapodás, amelyet nem önző módon és magamutogatással, hanem felelősséggel kell megélni. Erős vállalatokra, versenyképes teljesítményre van szükségünk. Ha nekik jól megy, akkor többet tudnak fizetni a munkásoknak és az alkalmazottaknak. És talán többeknek tudnak munkát adni. A magasabb bérhez viszont magasabb vállalati teljesítmény kell. Ebből több adó, nyugdíj és több fejlesztés származik. Az erőseknek és a tehetőseknek viszont meg kell érteni, a vagyon kötelez. Arra többek között, hogy a jövedelemből beruházás, ne pedig kihívó és kirívó magánfogyasztás legyen. Meg arra is, hogy a vállalatok felelősséggel tartoznak a munkásaikért. Tisztességes bánásmóddal, biztonságos munkakörülményekkel, méltányos bérekkel, a szervezkedés szabadságával és lehetőségével. Ez utóbbi nem létezik erős szakszervezetek nélkül. Mi támogatni fogjuk őket, mert nélkülük védtelenek lesznek a munkások és az alkalmazottak. 
Hadd mondjak még valamit a felelősség dolgáról, most itt az elején. Tudom, milyen kitörni a felelőtlenség önsorsrontó világából. Láttam közelről, amikor nem sikerült. Láttam miként enyészik szét még az önmagunkért viselt felelősség is, és hull semmivé egy jobb sorsra érdemes élet. Láttam, miként menekülnek emberek a családjukért felelősség elől, mert képtelenek legalább önmagukért felelősséget vállalni. És láttam, hogy ez nem iskolai végzettség, ez nem diploma dolga. Ez tisztesség és erő dolga. És láttam egy nagyszerű asszonyt, akiben mindkettő megvolt. És tanultam tőle. Tanultam anyámtól. Tanultam tőle és elindultam. El, egy távoli gimnáziumba. És aztán amikor úgy láttam, hogy méltánytalanság ért, hazamentem, mert tudtam, hogy ott béke vár rám. Később megtanultam, milyen felelősséget vállalni két-három emberért. Majd egész vállalatokért. Legalább ezer családért. Egy somogyi kis faluért, Bábonymegyernek hívják, vagy egy dunántúli városért, Mosonmagyaróvár a neve. De eljutottam messzebb. Tudom, mit jelent magyarként munkát adni Székelyudvarhelyen, vagy éppen Újvidéken. Tudom, mi a felelősség. Megtanultam, megszenvedtem. Volt sok kudarcom és volt sikerem is. Igen. Kudarc is volt, siker is. Most készen állok arra, hogy viseljem a miniszterelnök felelősségét. Nem magamért, hanem Magyarországért, a köztársaságért, a magyar hazáért, értetek, értünk.
Kedves Barátaim.
A gyarapodás és az igazságosság programját alkottuk meg. Ott van a kezetekben. Ott van a kezetekben, miként Magyarország jövője is. A gyarapodás alapja a munka. Ezért mondjuk, ezért írjuk, ezért valljuk. Munkahely, munkahely, munkahely. Nincs ennél baloldalibb program. Több munkahely több befektetésből lesz. Ehhez olyan kormány kell, amely érti a gazdaság nyelvét, ismeri szándékát, amely határozott, de kiszámítható tárgyalópartner. Mi ilyenek leszünk.
Aztán csökkenteni kell a bérterheket. Ezt is megtesszük a fiataloknál, a GYES-ről, GYED-ről visszatérő édesanyáknál, a hosszabb ideje állástalan ötveneseknél. Sőt. – tessék megtapsolni, rendben van - . Ott tartottam, hogy: sőt – ebben a sőt-ben nagyon jó vagyok egyébként, lesz ebből még bajom. Szóval. Adókedvezményt szeretnénk adni azoknak a vállalatoknak, amelyek munkahelybővítő beruházásnak indulnak neki. Az igazságosság programja azt igényli, hogy alakítsuk át a közteherviselés rendszerét, a családtámogatást és a lakástámogatást. Programunk egyszerű. Több felelősség fent, több lehetőség lent. 
Nézzük egyenként. Mert mit is teszünk a személyi jövedelemadóval? Átalakítjuk annak érdekében, hogy több pénz maradjon az embereknél. Na. Nem mindenkinél egyformán. Azok járnak a legjobban, akiknek havi jövedelme 100-150 ezer forint körül van. Mert nekik kell adni. Nem azoknak, akiknek a jövedelme fél millió forintot, vagy akár az egy millió forintot is meghaladja. Tőlük mást kérünk. Tőlük több felelősséget, azt, hogy fogadják el. Kedvezményt közös jövedelmeinkből nem nekik kell adni, ők e nélkül is tudnak jutni egyről kettőre. Nem sokaktól és nem sokat kérünk. Egyszerű számot mondok. Száz emberből kevesebb, mint kettőnek a bevallott adózó jövedelme több mint havi fél millió forint. Nem gondolom, hogy tőlük nem kérhető az, hogy hagyják meg a kedvezményeket azoknak, akiknek tényleg erre szükségük van. Ez az igazságosság programja. Fent több felelősség, lent több lehetőség. Így fogjuk átalakítani a családtámogatás rendszerét is, az igazságosság nevében. Mert az nem járja, hogy annak adjunk többet, akinek egyébként is többje van. Ez a program a konzervatívok programja. De mi, barátaim, nem vagyunk konzervatívak, mi szociáldemokraták vagyunk. Ezért mi nem ezt tesszük. Nem azoknak adunk, akiknek több van, hanem azoknak akiknek több a szüksége. Szerintem ez egy egyszerű politika. Csináljuk ezt az egyszerű politikát közösen. Megváltoztatjuk a lakástámogatási rendszert. Nem azért kell helyenként havi több százezer forintot adni valakinek, hogy abból befektessen, hogy abból ne otthont, hanem ingatlant vásároljon, ez a pénz arra kell nekünk, hogy akik el akarnak indulni, akiknek épp, hogy megvan a 40-50 négyzetméteres lakásra való pénzük, akik önálló életet akarnak kezdeni, mert azt mondják anyának, apának, - jaj Istenem, ebből baj lesz -  apósnak, anyósnak, hogy annyira mennék már. Azok elindulhassanak. Ilyen lakástámogatást szeretnénk, ahol a szociálpolitikai kedvezménnyel, az állam által garantált hitelekkel lényegében készpénz nélkül egy picike lakás, egy fiatalembernek, egy fiatal családnak, megvásárolható legyen. Megígértük, megtesszük. 
Persze, mondhatnátok, hogy is-is. Ezt is, meg azt is. De mondjátok, melyikőtök tudja a saját életében ezt megcsinálni, hogy is-is. Időnként dönteni kell. El kell dönteni, vagy a gazdagoknak adunk, vagy azoknak, akiknek több a szüksége. Nem fogok félni kimondani, hogy igen, van, akinek nem többet adunk, hanem van akitől többet várunk. Mert erre épül a szociáldemokraták programja. Erre épül az új társadalmi szolidaritás. Ebben a programban tud összekapaszkodni tehető és nélkülöző. Ebből lesz egy erős Magyarország, amely nem beszél a nemzet közösségéről, hanem megalkotja a szociális közös felelősségvállalás nemzeti programját is. 
Gyurcsány Ferenc vagyok. 43 éves. Pápai gyerek. Egy gépkocsikísérő apa, és egy fonónő anya fia. Apja négy fantasztikus gyereknek, férje egy csodálatos feleségnek. Az élet picivel nehezebb felén születtem. De tisztességgel, tisztességben sok szeretettel körülvéve. Mára  jómódban élő, sikeres ember lettem. Tudom, a hatalom nem a felemelkedés, nevezzük nevén a dolgot, nem a meggazdagodás lehetőségét kínálja számomra. Abból talán vannak mások is elegen. Én előbb voltam üzletember, megtanultam vezetni, irányítani, felelősséget vállalni emberekért. Megtanultam olvasni a számokat, és megtanultam a számok mögött meglátni az embert. Mi is a kormányzás ezek után? Mi a kormányzás Gyurcsány Ferenc számára? A bizonyítás lehetősége. A bizonyítása annak, hogy amiről oly sokat beszéltem és talán mielőtt még beszéltem, álmodtam is róla, amiről oly sokat írtam már. Hogy egy igazságosabb társadalomban, egy szolidárisabb közösségben a felemelkedés nem kevesek szerencséje, hanem mindannyiunk gyermekének vele született joga lehet.
A program elkészült. Felkészültem. Készen állok. Már holnap nekilátok. Tettekre építve, lendületbe hozzuk az országot. A köztársaságért, Magyarországért.
Köszönöm barátaim. 