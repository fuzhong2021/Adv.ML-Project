ОБРАЋАЊЕ ПРЕДСЕДНИКА ВЛАДЕ СРБИЈЕ ВОЈИСЛАВА КОШТУНИЦЕ НАРОДНОЈ СКУПШТИНИ ПОВОДОМ ПОНИШТАВАЊА ОДЛУКЕ О ПРОГЛАШЕЊУ ЛАЖНЕ ДРЖАВЕ КОСОВО
18. фебруар 2008. 
Поштовани народни посланици,
Непосредно уочи почетка ове седнице Народне скупштине видели смо да је државни секретар САД Кондолиза Рајс објавила да је Америка признала лажну државу Косово. Пре Америке то је учинио само Авганистан. Ова објава САД не може лажну државу учинити стварном, али се зато овом објавом пред целим светом показало право насилничко лице америчке политике сирове силе. Влада Србије је наложила да се амбасадор Србије у Вашингтону хитно повуче у Београд и то је прва хитна мера Владе која ће важити за све земље које признају једнострану независност.
Јуче, 17. фебруара 2008. године, противправно је проглашена лажна држава Косово на територији суверене државе Србије. А  данас почиње наша дуготрајна борба да у потпуности вратимо целокупну Покрајину у уставноправни поредак Србије. То је наш циљ и Србија ће га остварити. Ако не можемо да га потпуно остваримо данас, остварићемо га сутра, јер Србија мора бити слободна. Они који су омогућили да се прогласи ова лажна држава, заборавили су да Србија, од када постоји, никада није и никада се неће одрећи слободе.
Јучерашњим противзаконитим чином погажена је Повеља УН, Резолуција 1244, Завршни хелсиншки акт и све норме међународног права на којима почива светски поредак. Једнострано проглашење лажне државе Косово представља директно угрожавање суверенитета и територијалног интегритета Србије, њеног Устава и уставног поретка, као и свих легалних и легитимних аката које су донеле највише државне институције Србије.
Влада Републике Србије је својом Одлуком, донетом 14. фебруара 2008. године, унапред поништила све противправне акте привремених органа самоуправе на Косову и Метохији и прогласила их неважећим и ништавним. То значи да једнострано проглашење лажне државе на тлу наше земље не производи никакве правне последице у Републици Србији. Косово и Метохија остаје неотуђиви део јединственог и недељивог уставног и државноправног поретка Републике Србије, а Срби и сви грађани јужне српске покрајине, који признају државу Србију, као пуноправни и равноправни грађани Србије, имају право да не признају нелегалне акте о проглашавању једностране независности.
Влада Србије је, такође, прогласила ништавним и све одлуке органа Европске уније о слању мисије на Косово и Метохију, јер представљају непосредно угрожавање суверенитета, територијалног интегритета и уставног поретка земље. С обзиром на то да су противправне, ни ове одлуке ЕУ немају за Републику Србију никакво правно дејство и не производе било какве обавезе Републике Србије према ЕУ, нити према било коме ко би их спроводио.
Сви добро знамо да је ово једнострано, противправно, насилно и неморално проглашење лажне државе на територији Србије било могућно једино под окриљем сурове силе САД и НАТО пакта и захваљујући непринципијелној политици водећих држава ЕУ, које нису имале моралне и политичке снаге да бране универзалне принципе на којима почива сама ЕУ. Доказ за то је и намера да се у спровођењу такве политике по сваку цену заобиђу УН. Доказ за то је и нејединство међу чланицама ЕУ о једностраном проглашењу, упркос неподношљивим притисцима САД да се на најгрубљи могући начин прекрши међународно право, како би Америка остварила своје војне интересе.
Јуче смо могли да видимо завршни чин бруталне агресије и немилосрдног бомбардовања Србије од стране НАТО пакта. Сав смисао ове политике силе своди се на стварање једне творевине на територији Србије, која није ништа друго до војни полигон и складиште НАТО пакта. Пошто САД ништа не верују на реч својим албанским партнерима, морао је да се направи уговор у виду Анекса 11 Ахтисаријевог плана и да се потпише да је Ахтисаријев план најстарији документ на коме почива ова лажна држава.
Поштујући Устав и све резолуције Народне скупштине, а посебно Резолуцију о заштити суверенитета, територијалног интегритета и уставног поретка Републике Србије, коју је Народна скупштина донела 26. децембра 2007. године, Влада Србије спроводи јединствену државну политику у очувању Косова и Метохије као неодвојивог дела Србије. У борби за очување државног суверенитета, територијалног интегритета и уставног поретка, Влада је успела да обезбеди међународну подршку код свих земаља којима је стало до очувања међународног правног поретка. Вама је познато да је одмах по проглашењу противравне и једностране независности, Србија затражила хитну седницу СБ УН,  Сталног савета ОЕБС-а и Комитета министара СЕ. Да Србија није у праву, зар би тражила од свих релевантних међународних организација и тела да се изјасне о томе да ли се на њеном примеру безобзирно крши међународно право?
Без обзира на то што ће сила погазити право и правду, Србија никада неће признати лажну државу Косово на својој територији, већ је за државу Србију покрајина Косово и Метохија саставни и неодвојиви део наше земље. Даном противправног и једностраног проглашења независности ове творевине, није изгубљено Косово и Метохија, него је отворена нова страница у нашој историји. Од тог тренутка трајно су дефинисани најзначајнији задатак и главни циљ будуће државне политике – повратак Косова и Метохије у уставноправни поредак земље у складу са свим важећим нормама међународног права и заштита нашег народа и сваког грађанина на Косову и Метохији који поштује уставни поредак Србије. Одлука Владе Србије о поништавању овог насилничког чина представља историјску тачку од које почиње државна и национална политика Србије за Косово и Метохију после 17. фебруара. Од сада па убудуће циљ наше политике мора бити слободан, сигуран и нормалан живот сваког нашег грађанина који живи у српској јужној покрајини. Сви потенцијали Србије – привредни, културни, политички, институционални и сваки други – морају бити стављени у функцију заштите наших сународника и грађана, привредног развоја подручја у којима живе, обезбеђивања радних места, школовања, задравствене и социјалне заштите, очувања духовног и културног наслеђа, остварења слободе и пуног повратка целовите Покрајине у уставноправни поредак земље.
Креатори насилне политике која се спроводи над Србијом рачунају да ће се Србија брзо помирити са злом које нам се чини и да ће гнев Србије трајати један дан. Морамо бити мудри и истрајни и уздигнути Србију пре свега изнад сваке силе и насиља и сваког дана показивати достојанство и снагу која ће нас довести до нашег циља. Насиље и силу оставимо онима који су се пред целим светом њоме обрукали. Србија мора сачувати стабилност да би сачувала и бранила Косово. Користим ову прилику да позовем и замолим све грађане на мир, да мирно протествују и да не руше своје градове и своју земљу.
Поштовани народни посланици,
Влада Републике Србије водилa је доследну и јединствену државну политику у заштити интереса, суверенитета, територијалног интегритета и уставног поретка у складу са оквирима који је утврдила Народна скупштина. Поштујући све акте Скупштине, а посебно Резолуцију о заштити суверенитета, територијалног интегритета и уставног поретка Републике Србије, донету 26. децембра 2007. године,  Влада је 14. фебруара 2008. године донела Одлуку о поништавању противправних аката привремених органа самоуправе на Косову и Метохији о проглашењу једностране независности.
Имајући у виду да је јуче противправно и једнострано проглашена лажна држава Косово, и да се очекује противправно признање тог насилног чина од стране неких држава, што представља грубо кршење међународног права, а пре свега Повеље Уједињених нација, Завршног акта из Хелсинкија и Резолуције 1244 Савета безбедности Уједињених нација и Устава Републике Србије,  Влада је затражила хитну ванредну седницу Народне Скупштине да би се Скупштина изјаснила о Одлуци Владе. Молим вас да у духу јединствене државне и националне политике и у складу са потребом за очувањем политичке стабилности земље потврдите Одлуку Владе Србије.
