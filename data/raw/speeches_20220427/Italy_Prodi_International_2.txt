Intervento del Presidente del Consiglio
alla 61ª Assemblea Generale delle Nazioni
Unite

Romano Prodi

2006

Esportato da Wikisource il 09/10/2018. Segnala eventuali errori su 
it.wikisource.org/wiki/Segnala_errori


Signora Presidente,

Le estendo le mie congratulazioni per la Sua elezione a Presidente di questa 61^
Assemblea Generale. La Sua esperienza negli affari internazionali è la migliore 
garanzia
per        il successo del suo mandato. Al contempo esprimo al suo 
predecessore, Jan Elisson,
un sincero ringraziamento per aver presieduto con efficacia ed equilibrio la 60^
Assemblea Generale.

Un ringraziamento particolare va a Kofi Annan, per aver dedicato la sua vita a
questa Organizzazione, in particolare negli ultimi dieci anni come Segretario 
Generale,
per averla condotta attraverso sfide difficili e per aver posto le basi della 
sua riforma.

Grazie Kofi!
Signore e Signori,

Proprio in questa città, l’11 settembre di cinque anni fa, abbiamo 
drammaticamente
scoperto quanto il mondo sia diventato pericoloso. Quel giorno abbiamo compreso 
che il
nuovo Millennio avrebbe portato minacce imprevedibili e complesse. Minacce 
globali -
che vanno oltre i confini statuali - all’interno dei quali diventa illusorio 
cercare
protezione. Minacce asimmetriche, che gli strumenti finora usati per la 
soluzione dei
conflitti   non riescono a contrastare efficacemente.

Terrorismo ed armi di distruzione di massa hanno alterato la società 
tradizionale e i
suoi valori. Hanno reso obsoleti i sistemi di difesa e sicurezza collettiva 
basati sulla
deterrenza. Le vecchie soluzioni ai problemi del mondo – le logiche degli 
equilibri e
delle egemonie – non bastano più a garantire stabilità e sicurezza.

Queste nuove minacce si aggiungono ai conflitti regionali in Medio Oriente, in 
Asia
ed in Africa, alle pandemie, ai problemi dello sviluppo e del divario Nord-Sud, 
a quelli
dei diritti umani, delle migrazioni di massa, dell’energia e dell’ambiente. 
Fenomeni
anch’essi irrisolvibili senza una collettiva assunzione di responsabilità.

Se si vuole governare questi fenomeni, occorre portarsi all’altezza delle loro
dimensioni. Nessun paese, per quanto forte e potente può affrontare da solo 
sfide così
complesse. Le minacce globali richiedono risposte globali. Il che vuole dire, 
in ultima
analisi, partnership collettive.

Avere scelto come tema di questa 61ma Assemblea Generale - “Implementing a
global partnership for development” – è quindi particolarmente appropriato. 
Senza


un’azione corale – da parte dei paesi del Nord e Sud del pianeta, delle 
organizzazioni e
istituzioni internazionali, del settore pubblico e privato, delle società 
civili – non è
possibile raggiungere gli obiettivi che ci prefiggiamo.

Prima di ogni altra cosa è quindi necessario un forte rilancio del 
multilateralismo,
che vuol dire soprattutto ridare centralità alle Nazioni Unite, ed al loro ruolo
fondamentale.

La recente esperienza libanese e il rafforzamento della missione UNIFIL sono un
esempio di come le Nazioni Unite possano tornare a essere di cruciale 
importanza nella
soluzione delle controversie internazionali. Sono soprattutto la dimostrazione 
– e questo
è un punto fondamentale - che se i suoi attori vogliono conferire all’ONU un 
ruolo forte
e centrale, l’Organizzazione è in grado di assolverlo.

In Libano siamo ancora all’inizio e molto resta da fare. Sarebbe sbagliato
sottovalutare i rischi di questa missione. Dobbiamo però essere soddisfatti di 
come le
Nazioni Unite, i suoi Stati membri e, permettetemi di aggiungerlo, l’Europa 
abbiano
affrontato una situazione che appena due mesi fa rischiava di sfuggire di mano 
e che
oggi presenta una serie di opportunità per l’intera regione mediorientale.

Dobbiamo essere soddisfatti per aver messo in piedi una missione rappresentativa
dell’intera comunità internazionale, espressione tangibile proprio di quella 
global
partnership      di cui discutiamo qui oggi. Perché se è vero che l’Europa 
fornisce l’ossatura
dell’UNIFIL, essa non potrebbe lavorare efficacemente senza i contributi della 
Cina,
dell’India, dell’Indonesia, della Malesia, della Russia, della Turchia e dei 
tanti altri paesi
extra-europei che ne fanno parte.

La domanda a questo punto è: cosa ci occorre per proseguire l’opera appena 
iniziata
in Libano? Più in generale e guardando alle crisi ed emergenze che ci 
circondano: di cosa
avrebbero bisogno le Nazioni Unite per poter assolvere al meglio ai principi 
della Carta.

Alle Nazioni Unite servono due cose:

- Il rapido completamento della riforma in grado di renderle più efficaci;

- il sostegno, forte e incondizionato, dei propri membri.

Sulla riforma, l’anno scorso, dopo un serrato negoziato, si è trovato un 
momento di
sintesi. Si è riusciti a porre le prime basi per un ruolo più incisivo delle 
Nazioni Unite al
servizio della comunità internazionale.


La Commissione per il Consolidamento della Pace è un primo risultato di grande
valore perché evidenzia il legame indissolubile fra sviluppo, sicurezza e 
diritti umani.

Ed è proprio ai diritti umani che deve dedicarsi qualsiasi paese voglia dare 
una forte
connotazione etica alla propria politica estera, privilegiando in modo 
prioritario la loro
tutela. Il risultato cui la riforma e’ pervenuta su questo punto, con la 
costituzione del
nuovo Consiglio dei Diritti Umani, è ancora sotto esame.

Altro risultato significativo è l’affermazione del principio della 
responsabilità di
proteggere, in modo che la comunità internazionale non rimanga più indifferente 
dinanzi
ai genocidi.

Ma è sull’Assemblea Generale e sul Consiglio di Sicurezza che occorre 
focalizzare
l’attenzione:

o restituendo centralità all’Assemblea Generale quale principale organo
deliberativo, rappresentativo e di policy making delle Nazioni Unite;

o realizzando un ulteriore sforzo nella riforma del Consiglio di Sicurezza, sia 
per
quanto riguarda i metodi di lavoro, sia nella sua composizione.

Nella situazione attuale, abbiamo quindi bisogno che i Paesi membri diano un
segnale politico forte, in grado di far voltar pagina e aprire la via a un 
approccio
innovativo.

Occorre cioè passare a una fase negoziale, come non si è mai fatto sin qui. Una 
fase
in cui, invece di tentare di imporre posizioni e modelli, si riesca ad avviare 
un vero e
proprio confronto, con l’obiettivo di giungere a soluzioni non divisive ma in 
grado di
raccogliere il più ampio consenso. Con un’unica avvertenza: quella che tutto è
negoziabile     salvo l’ownership di questa Organizzazione da parte degli Stati 
Membri, di
tutti     noi, una ownership che rappresenta il vero pilastro su cui si regge il
multilateralismo dell’ONU.

Ma è anche attraverso un rafforzamento del ruolo dei suoi grandi “azionisti”
regionali che sarà possibile restituire all’ONU forza e credibilità necessarie
all’assolvimento della sua missione.

Penso in primo luogo all’Unione Europea, perché se l’Europa e più forte, 
diventano
più forti le Nazioni Unite.

Il mondo e le Nazioni Unite non hanno bisogno di un’Europa che esita, ma di
un’Europa in grado di fare la propria parte nelle sfide che ci attendono. 
L’Europa, per


parte sua, deve divenire sempre più consapevole che solo contribuendo alla 
soluzione
delle tensioni globali potrà dare maggior sicurezza e benessere ai propri 
cittadini.

Le condizioni per svolgere questo ruolo ci sono: 25 Paesi con oltre 450 milioni 
di
persone che rappresentano 1/4 del PIL mondiale e che erogano ogni mese 500 
milioni di
Euro a favore di paesi terzi, sono numeri che fanno già dell’Unione Europea un 
attore
globale. A questi numeri non corrisponde una pari capacità di incidere al di 
fuori dei
propri confini.

Nei lavori di questa Assemblea e delle sue diverse Commissioni, l’Unione Europea
sta diventando un attore fondamentale. In ogni dibattito, su qualsiasi 
risoluzione, la sua
posizione rappresenta un punto di riferimento nella definizione 
dell’atteggiamento degli
altri Gruppi Regionali.

L’obiettivo deve essere quello di acquisire un’analoga capacità in Consiglio di
Sicurezza. Sarà un processo lento, che dovrà tener conto di resistenze e 
retaggi duri a
morire, ma che va perseguito con determinazione. Solo se sarà in grado di 
influire più
incisivamente sui temi della pace e della sicurezza l’Unione Europa potrà 
considerarsi
attore globale.

Le tragedie balcaniche agli inizi degli anni Novanta sono il risultato di 
un’Europa
assente. Ma quando c’è e quando è unita, l’Europa può fare la differenza. Lo 
stiamo
vedendo proprio nel caso della crisi libanese.

Durante la 61ma Assemblea Generale e nel corso del suo biennio in Consiglio di
Sicurezza, l’Italia lavorerà in modo particolare per accrescere impegno e ruolo
dell’Unione Europea nelle Nazioni Unite.

Questo nostro proposito mira proprio a rendere più efficace l’Organizzazione 
nelle
aree e sui temi in cui, per storia e vocazione, essa può fornire maggior valore 
aggiunto.

La proliferazione delle armi di distruzione di massa, in particolare quelle 
nucleari,
viene oggi messa soprattutto in relazione con il negoziato in corso con l’Iran. 
Ma noi
abbiamo il dovere di guardare oltre e puntare – tutti insieme – a consolidare 
il regime
generale di non proliferazione. A questo principio l’Italia intende ispirarsi 
una volta
entrata     in Consiglio di Sicurezza. Per quanto riguarda il dossier nucleare 
iraniano, siamo
pronti a dare il nostro contributo per una soluzione negoziata che sia in grado 
di
promuovere sicurezza e stabilità regionale.

In Medio Oriente – come ho ricordato prima - occorre saper cogliere le 
opportunità
e i segnali di apertura che ci stanno giungendo, nella consapevolezza che non 
potrà
esservi pace finché non sarà risolta la questione palestinese: uno stato 
palestinese


indipendente, sovrano, vitale e contiguo, accanto a quello di Israele; entrambi 
entro
confini sicuri e internazionalmente riconosciuti.

Le gravi crisi regionali non devono farci dimenticare l’Africa. Martoriata, in 
preda
a crisi continue, più povera di quanto non fosse due decenni fa. La situazione 
nel Darfur
è gravissima. Non possiamo restare a guardare, per il semplice fatto che non 
abbiamo più
tempo. E’ necessario agire in fretta e lavorare per una progressiva assunzione 
di
responsabilità delle Nazioni Unite, conformemente alle deliberazioni del 
Consiglio di
Sicurezza. La situazione nel Corno d'Africa à anch’essa fonte di 
preoccupazione. Occorre
anche qui un forte impegno del Consiglio di Sicurezza cui, a partire dal 1 
gennaio 2007,
daremo il nostro contributo anche sulla base dell’esperienza italiana nella 
regione.

Africa vuol dire soprattutto divario tra Nord e Sud del mondo, fenomeno 
all’origine
di quasi tutti i mali che affliggono la nostra era. E’ soprattutto tale divario 
a determinare
flussi migratori massicci, cui non possiamo sottrarci e che dobbiamo affrontare 
con
realismo, responsabilità ed equilibrio, ma soprattutto con la solidarietà.

Nel Mediterraneo stiamo lavorando coi nostri partner per affrontare il problema
dell’immigrazione proprio sulla base di questi principi: cercando di facilitare 
i flussi
legali e contrastando quelli clandestini e chi ne trae profitto. Cercando di 
favorire
l’integrazione nei nostri Paesi di quanti vi emigrano regolarmente pieni di 
speranze e
con tanta voglia di fare.

Ma c’è un altro pericoloso divario che rischia di creare una profonda 
lacerazione nel
mondo: mi riferisco a quello che qualche anno fa è stato definito scontro di 
civiltà e di
religione tra mondo cristiano e mondo islamico. Mi rifiuto di pensare che 
esista tale
scontro.

Esistono gli estremismi ed i fanatismi. Civiltà e religioni sono fatte per 
dialogare,
per confrontarsi, per arricchirsi reciprocamente. Possiamo promuovere questo 
rapporto
costruendo nuove politiche di vicinato con i paesi della riva sud del 
Mediterraneo,
puntando       a fare di questo mare il bacino della pace e della convivenza 
armonica tra le
diverse civiltà.

Torno ora al tema centrale di questa sessione – la partnership globale per lo
sviluppo – per essere molto chiaro su un punto: il rilancio del 
multilateralismo, la
riforma  delle Nazioni Unite, l’impegno collettivo nei vari teatri di crisi 
rischiano di non
produrre alcun effetto durevole se non verrà data priorità ai temi dello 
Sviluppo.

E spetta proprio alle Nazioni Unite, motore e collante della solidarietà tra i 
popoli
ed espressione più completa del multilateralismo, mantenere lo sviluppo al 
centro
dell’agenda internazionale. E’ proprio nel collegamento tra sicurezza, 
solidarietà e
sviluppo        che risiede il valore aggiunto dell’ONU, nella piena 
consapevolezza che non c’è


pace senza sviluppo e non c’è sviluppo senza pace.

Non è sufficiente enunciare da questo podio, come si fa ormai da 6 anni, gli
obiettivi di sviluppo del Millennio. Dobbiamo metterci al lavoro e conseguirli.
Cominciando con l’adottare le misure finanziarie, commerciali, tecnologiche e
ambientali necessarie. Avendo di mira un obiettivo preciso, ambizioso, che 
risponde
innanzi  tutto a un dovere morale: quello di garantire un’esistenza dignitosa a 
ogni essere
umano.

Signore e signori,

Vorrei concludere con qualche considerazione sui valori e i principi 
fondamentali
che ispirano le nostre azioni quando ci occupiamo di multilateralismo, ricerca 
della pace,
sicurezza, sviluppo, rapporti Nord-Sud.

Tutto culmina nella difesa della vita e nella lotta contro ogni forma di odio,
violenza, discriminazione, marginalizzazione: valori irrinunciabili che, 
assieme ai
principi democratici, sono alla base della convivenza tra i popoli e devono 
ispirare
l’azione delle nazioni del mondo.

Ancora oggi purtroppo questi valori sono negati e calpestati. Come se gli 
orrori del
passato non ci avessero insegnato nulla. Ma noi di fronte alla barbarie non 
possiamo
restare a guardare, non possiamo restare indifferenti.

Noi siamo per la pace e la solidarietà. Contro la pena di morte, le 
ingiustizie, le
sofferenze dell’essere umano. Dobbiamo ricordarcelo sempre, soprattutto alla 
vigilia
delle   scelte importanti. Ce lo chiedono coloro che si sono sacrificati per la 
pace, per una
causa giusta, per un ideale; per difendere la libertà. Quella stessa libertà di 
cui in
democrazia possiamo godere ogni giorno.

Questi sono i nostri ideali, questa è la nostra scelta, definitiva e 
irrinunciabile.
Vi ringrazio!


Informazioni su questa edizione
elettronica:

Questo ebook proviene da Wikisource¹. Wikisource è una biblioteca digitale 
libera,
multilingue, interamente gestita da volontari, ed ha l'obiettivo di mettere a 
disposizione
di        tutti il maggior numero possibile di libri e testi in lingua 
italiana. Accogliamo
romanzi, poesie, riviste, lettere, saggi.

Il nostro scopo è offrire al lettore gratuitamente testi liberi da diritti 
d'autore. Potete fare
quel che volete con i nostri ebook: copiarli, distribuirli, persino modificarli 
o venderli, a
patto che rispettiate le clausole della licenza Creative Commons Attribuzione -
Condividi allo stesso modo 3.0 Unported².

Ma la cosa veramente speciale di Wikisource è che anche tu puoi partecipare.
Wikisource è costruita amorevolmente curata da lettori come te. Non esitare a 
unirti a
noi.

Nonostante l'attenzione dei volontari, un errore può essere sfuggito durante la
trascrizione o rilettura del testo. Puoi segnalarci un errore a questo 
indirizzo:
http://it.wikisource.org/wiki/Segnala_errori

I seguenti contributori hanno permesso la realizzazione di questo libro:
IPorkBot

IPork

Nickel Chromo~itwikisource
Candalua

Il modo migliore di ringraziarli è diventare uno di noi :-)
A presto.

1.  ↑ http://it.wikisource.org

2.  ↑ http://www.creativecommons.org/licenses/by-sa/3.0/deed.it

