18 Mai 2002
DISCURSUL Preşedintelui Republicii Moldova Vladimir Voronin rostit la întînirea cu primarii localităţilor Republicii Moldova în cadrul iniţiativei Pactului Social
Autoadministrarea locală şi integrarea ţării
Doamnelor şi domnilor!
Pentru mine, întîlnirea de astăzi are o semnificaţie deosebită. Pentru prima dată mă întîlnesc într-o sală cu toţi primarii din Moldova. Pentru prima oară avem posibilitatea să ne privim unii pe alţii, să ne ascultăm păsurile, în direct, fără intermediari, să continuăm să discutăm o problemă deloc simplă, problema statornicirii statului nostru. După componenţa şi reprezentativitatea participanţilor la ea, reuniunea de astăzi am putea-o numi cu tot temeiul drept un Consiliu al întregii noastre ţări. Căci, aproape toată puterea s-a întrunit aici. În această sală s-au adunat cei care constituie, pentru majoritatea cetăţenilor noştri, întruchiparea puterii, primul şi cel mai palpabil nivel al ei. Anume de aceea sper foarte mult că marele Consiliu de astăzi al ţării noastre nu va avea caracterul unei acţiuni formale, protocolare. Sper, de asemenea, că dialogul de astăzi va servi drept carcasă firească pentru iniţiativa puterii cunoscută sub numele de Pact Social.
Din capul locului vreau să subliniez că principalul obiectiv al iniţiativei Pactul Social este edificarea statului.
Dar, cînd abordăm problema edificării statului, ne confruntăm cu alte două probleme serioase. În primul rînd, aceasta este starea de scindare teritorială în care se află ţara. Integrarea ţării este principala noastră sarcină. Aceasta este misiunea noastră specială. Majoritatea ţărilor nu au această “durere de cap”, pentru majoritatea ţărilor problema separatismului este, întotdeauna, un fenomen periferic, care nu afectează înseşi rădăcinile statalităţii. Dar, în cazul micii noastre Moldove, lucrurile stau cu totul altfel.
Cea de-a doua problemă constă în următoarele: de parcă nu ar fi de ajuns că ţara este literalmente sfîşiată în bucăţi, că suveranitatea ei este supusă, direct sau indirect, unor încercări din exterior, iată că şi în interiorul ţării se mai găsesc politicieni care cheamă făţiş la lichidarea statalităţii moldoveneşti.
Nu înţeleg cum poţi să te consideri reprezentant al puterii de stat şi să ceri lichidarea statului?
Cum poţi să pretinzi să conduci ţara, să stai în Parlament sau într-un fotoliu ministerial, avînd o psihologie de mercenar?
Cum poţi să ignorezi în mod cinic şi făţiş voinţa majorităţii cetăţenilor şi să apelezi permanent la interesele altor state?
Înseşi aceste întrebări nu fac decît să confirme că ţara noastră face doar primii paşi de la suveranitatea formală la independenţa reală, că cetăţenii Moldovei şi autorităţile ei abia purced la edificare efectivă a statului, la politica de promovare a intereselor cu adevărat statale, formînd terenul pentru patriotismul autentic şi pentru devotamentul faţă de ţara noastră. Iar aceasta însemnă că, în dialogul său cu societatea, puterea, indiferent de coloratura ei politică, indiferent de nivelul ei – de la Preşedintele ţării pînă la primarul satului – trebuie să acţioneze ca principala forţă consolidatoare.
Nu sînt sigur că majoritatea din voi anume aşa îşi înţelege propriul rol în cadrul organelor puterii. Nu sînt sigur, în primul rînd, pentru faptul că, destul de mult timp, noi ne-am străduit să nu observăm toată gravitatea situaţiei şi pericolul pe care îl reprezintă ea. Puterea simula doar activitatea, acţionînd în mod flegmatic şi la voie, ca şi cum ar fi avut în spate bogăţia şi stabilitatea ţărilor europene prospere, iar în faţă – o rezervă nelimitată de timp pentru transformări anemice. Noi însă nu avem nici resurse şi nici timp. În spatele nostru nu se află decît poporul ţării noastre, care aşteaptă stabilitate şi condiţii de viaţă mai bune. Şi de aceea, repet, indiferent de preferinţele noastre politice, noi toţi – de la liberali la comunişti – trebuie să soluţionăm, împreună şi în parte, o singură problemă – problema restabilirii, dezvoltării şi consolidării statului.
Astăzi aş vrea însă să pun cîteva întrebări într-un mod mai concret. Permiteţi-mi să Vă întreb: de la ce începe ţara? De la cine începe ţara?
Fără îndoială, de la cetăţean, de la aceea cum este amenajat locul în care trăieşte, cum sînt satisfăcute necesităţile şi interesele lui cotidiene. Deci – de la voi, de la toţi cei pe care cetăţenii de rînd îi consideră drept “primii oameni” – din oraş, din sat, din orăşel. Anume voi sînteţi pentru cetăţeni întruchiparea autorităţii statului şi a protecţiei garantate a intereselor lor. Şi de aceea, vorbind despre restabilirea verticalei puterii, trebuie, în primul rînd, să nu scăpăm din vedere rolul autoadministrării locale în acest proces deloc simplu. Mai mult decît atît, numai puterea locală sau, cum mai este ea numită, “puterea de alături” poate constitui baza integrării statului.
De aceea, problema centrală a autoadministrării locale este cea a raporturilor dintre puterea locală şi cetăţean. Numai atunci cînd cetăţeanul va simţi că puterea vrea şi poate să-l apere, numai atunci cuvintele “Patrie”, “patriotism”, “interesele statului” vor înceta să mai fie pentru el doar nişte vorbe goale.
Dar şi aici ne confruntăm cu probleme imense, probleme care, după mine, au fost generate de însuşi modul de realizare a reformei din 1998.
Scopul reformei administrativ-teritoriale din 1998 a constat în crearea unor teritorii puternice, a judeţelor – centre regionale dezvoltate sub aspect economic şi social, capabile să satisfacă necesităţile populaţiei care locuieşte pe teritoriul lor. Legea privind administraţia publică locală din 10 decembrie 1998 urma să devină baza descentralizării puterii şi a delimitării clare a atribuţiilor ei la diferite niveluri. Puterii centrale, în persoana prefecţilor, i s-a prescris doar să supravegheze legalitatea deciziilor adoptate. Puterea în teritoriu a dobîndit autonomie financiară – dreptul de a forma un buget propriu şi de a dispune de el, adică de a mobiliza resursele locale şi de a le valorifica în interesele comunităţilor locale.
Ce a ieşit, însă, de fapt? În realitate au fost create 12 miniguverne, care nu numai că nu au putut asigura o reală prosperare social-economică a teritoriilor, dar, în genere, nu răspund în nici un fel de acest proces! Legea nu a asigurat delimitarea clară a prerogativelor prefecţilor şi consiliilor judeţene – pe de o parte, şi delimitarea atribuţiilor organelor puterii de nivel judeţean şi sătesc/orăşenesc – pe de altă parte. Drept urmare, organele puterii locale la nivelul comunelor şi oraşelor au fost, de fapt, reduse la statutul unor instituţii decorative, lipsite de pîrghii reale pentru dezvoltarea teritoriului.
Aşadar, în loc să ajungem la descentralizarea puterii, cu un sistem bine chibzuit de împuterniciri juridice şi economice, noi am ajuns la deetatizarea ţării, în care există 12 cnezate feudale, bune doar pentru întreţinerea diriguitorilor locali, dar nu şi pentru organizarea unui trai normal pentru cetăţeni.
Aceasta este nenorocirea noastră comună. Este acea nenoricire cu care se confruntă astăzi fiecare dintre Dumneavoastră, cînd nu puteţi plăti salariile învăţătorilor şi medicilor, nu puteţi achita consumul de energie electrică, nu puteţi relansa producţia şi nici nu-l puteţi ajuta pe ţăran.
Puterea locală, obţinînd toate atributele formale ale autoadministrării, aşa şi nu a reuşit să devină o putere care să se bucure de mare autoritate şi să fie solidă sub aspect economic. Principalele trei legi ce reglementează relaţiile financiare dintre puterile centrale şi locale (cu privire la administraţia publică, cu privire la sistemul bugetar şi procesul bugetar, cu privire la finanţele publice locale) nu au putut să asigure un suport sigur şi suficient pentru dezvoltarea stabilă a economiei şi infrastructurii teritoriilor. Drept urmare, am devenit cu toţii martorii degradării fără precedent a provinciei şi provincializării întregii ţări. Cauza principală a acestei stări de lucruri este lipsa de resurse economice pentru dezvoltarea teritoriilor. Şi, ca rezultat, avem sărăcie şi mizerie.
Potrivit estimărilor de ultimă oră, peste 64 la sută din cetăţenii ţării, care trăiesc sub pragul sărăciei, sînt locuitori ai satelor, din această categorie făcînd parte şi fermierii, şi alte categorii de lucrători de la sate. Printre orăşeni, cei mai săraci sînt locuitorii oraşelor mici. Cu cît e mai mic oraşul, cu atît e mai mare ponderea sărăciei. În oraşele mici – foste centre raionale şi orăşele – locuiesc 78 la sută din toţi orăşenii care se consideră săraci. Anume în oraşele mici este concentrată aşa-zisa “sărăcie extremă”.
Satele noastre, lipsite de reţeaua de instituţii sociale, care deveniseră ceva obişnuit, încep să semene tot mai mult cu nişte refugii provizorii. Numărul grădiniţelor de copii şi al şcolilor scade neabătut, punctele medicale sînt, practic, închise toate, fondurile bibliotecilor au fost furate şi ele nu se mai completează. Dar o adevărată zonă calamitată au devenit fostele centre raionale şi majoritatea actualelor reşedinţe de judeţ. În ele viaţa devine pur şi simplu imposibilă. Locuitorii fostelor centre raionale au devenit deja demult ţărani, care trăiesc într-un fel de pseudooraşe, locuiesc în apartamente încălzite cu sobe improvizate, fără lumină electrică, fără apă şi sisteme de canalizare. Observăm cum, în condiţiile demagogiei despre economia de piaţă, s-a produs dezurbanizarea ţării, cum majoritatea populaţiei a fost eliminată din relaţiile bazate pe schimbul de mărfuri, ea participînd azi doar la trocul în cadrul unor pieţe sărace. Observăm cum infrastructura socială îşi pierde componentele sale elementare, de importanţă vitală, cum ar fi reţeaua de instituţii medicale, centrele de asistenţă medicală urgentă, casele de cultură şi librăriile. Nu întîmplător deja de cîţiva ani statisticile constată un spor negativ al populaţiei în toată Moldova, cu excepţia Chişinăului şi a Găgăuziei. Aceasta nu înseamnă altceva decît că ţara se depopulează. Ea ca şi cum ar trăi în două lumi paralele: într-o lume în care există Internet şi cinematografe, muzee şi universităţi, automobile scumpe şi restaurante de prestigiu, şi într-o lume în care toate acestea par pur şi simplu ceva fantastic. E destul să spunem că diferenţa dintre veniturile medii ale cetăţenilor din Chişihău şi ale celor de la sate este de circa 300%, cu toate că nivelul de trai în Chişinău, de asemenea, este foarte scăzut. Disproporţiile economice, sociale, culturale au devenit atît de catastrofale, încît, dacă încă un an-doi va mai continua aşa, degradarea va deveni ireversibilă. Dacă vom considera această stare de lucruri drept disperată, drept o stare de impas, foarte curînd vom ajunge la aceea că toată Moldova se va concentra în jurul Chişinăului, iar noi ne vom transforma în guvernatori ai unui deşert, situat pe cele mai fertile pămînturi ale Europei de Sud-Est.
Din această situaţie nu există decît o singură ieşire: luarea de urgenţă a unor măsuri de însănătoşire a puterii locale, de întărire a ei cu împuterniciri reale şi de apropiere a ei de popor şi de interesele lui. Puterea locală, la rîndul ei, trebuie să iniţieze propriul dialog social cu cetăţenii. Dar nu pentru a le spune poveşti despre “crearea de condiţii favorabile pentru creşterea economică şi ocuparea forţei de muncă”, ci pur şi simplu să creeze aceste condiţii, zi de zi, cu participarea populaţiei. De exemplu, organele autoadministrării locale ar putea să iniţieze transmiterea la balanţa lor a obiectivelor de menire social-culturală, date în gestiune societăţilor locale pe acţiuni, dar care staţionează sau sînt folosite în alte scopuri. Legea proprietăţii publice prevede o asemenea posibilitate. În cazul în care obiectivele menţionate intră în capitalul statutar al societăţilor pe acţiuni, există hotărîrea Guvernului cu privire la modalităţile de schimb al obiectivelor incluse în capitalul social. Aceste obiective ar putea constitui mai tîrziu, o bază serioasă pentru dezvoltarea infrastructurii social-economice a localităţilor respective, ele stimulînd activitatea economică şi crearea de noi locuri de muncă.
Nu-mi propun astăzi să cuprind întreg spectrul de probleme legate de dezvoltarea teritoriilor, toate cauzele ce generează aceste probleme şi metodele de soluţionare a lor. Vreau doar să menţionez că reforma administrativ-teritorială în curs de pregătire este îndreptată, în primul rînd, spre aceasta. Raionarea economică firească, care s-a format timp de decenii, trebuie să-şi găsească o reflectare adecvată în priorităţile organelor locale ale puterii. Orice ar spune unii din oponenţii noştri, dar divizarea actualelor unităţi administrativ-teritoriale, transmiterea către organele autoadministrării locale a unor pîrghii reale şi eficiente de dezvoltare a acestora, împreună cu întărirea controlului de stat asupra respectării intereselor cetăţenilor, este unica cale de depăşire a haosului şi a anarhiei în care se află deja de cîţiva ani ţara noastră.
Puterea locală trebuie să se întoarcă din “casa de odihnă” judeţeană, confortabilă şi iresponsabilă, acolo unde trăiesc oamenii care cred în această putere. Una din componentele cele mai importante ale acestui proces trebuie s-o constituie “înzestrarea” organelor locale ale puterii cu mecanisme reale ale independenţei economice, cu posibilităţi de a da dovadă de iniţiativă în promovarea politicii economice. Şi numai atunci poporul va putea să judece obiectiv această putere, nu după rapoartele statistice din discursurile preelectorale, ci după drumurile construite, uzinele deschise şi şcolile amenajate.
Sînt absolut sigur că o putere locală, care îmblă cu mîna întinsă, nu poate să fie nici eficientă, nici independentă. De aceea, problemele formării de surse proprii de finanţare, trecerii la bugete acoperite din sursele locale, au o importanţă hotărîtoare în realizarea reformei administrativ-teritoriale.
Vorbind despre noua împărţire administrativ-teritorială a ţării, n-aş vrea să se creeze impresia că o considerăm drept un panaceu contra tuturor problemelor autoadministrării locale. Mai mult decît atît, nu voi afirma că soluţia propusă de noi este absolut perfectă. Sîntem gata să ascultăm şi să examinăm orice propunere din partea societăţii civile şi să lucrăm permanent asupra perfecţionării tuturor componentelor acestei organizări administrativ-teritoriale.
Dar acesta nu va fi decît primul pas în vederea creării unui mecanism operaţional de interacţiune a puterii centrale şi celei locale. După acest pas trebuie să urmeze alte acţiuni comune de optimizare a autoadministrării locale. Consider că crearea unei puteri locale, care să se bucure de autoritate şi care să manifeste responsabilitate, care să răspundă tuturor exigenţelor democratice, poate fi numai rezultatul unor eforturi comune, inclusiv prin intermediul dialogului continuu al puterii locale cu societatea – începînd cu nivelul municipal şi terminînd cu cel sătesc.
Dar şi puterea centrală trebuie să trăiască permanent cu problemele şi nevoile puterii locale şi să le soluţioneze. Astăzi, cei mai mulţi dintre Dumneavoastră,
au convingerea fermă că toate eforturile conducerii ţării sînt îndreptate doar spre dezvoltarea cu prioritate a capitalei, unde sînt concentraţi cei mai mulţi bani şi cele mai multe locuri de muncă. De aceea Guvernul trebuie să elaboreze un program eficient, clar şi ambiţios, de dezvoltare accelerată a teritoriilor şi a infrastructurii lor, ţinînd cont atît de posibilităţile reale, cît şi de necesităţile stringente ale unităţilor teritoriale. Satele şi oraşele trebuie să înceapă, în sfîrşit, “să ajungă din urmă” municipiile şi capitala – după nivelul veniturilor locuitorilor, după calitatea drumurilor, după numărul de aparate telefonice, după asigurarea cu apă şi căldură, după nivelul asistenţei medicale şi al deservirii sociale, precum şi după nivelul învăţămîntului.
Toate cele spuse mai sus punctează doar direcţia mişcării. Noi însă trebuie să stabilim şi formele reale de implementare a lor. Putem prevedea de pe acum că aceasta va scoate la iveală numeroase contradicţii de opinii şi interese. Primarii vor înţelege aceasta într-un fel, Parlamentul – în altul, Guvernul – în alt fel.
De aceea, trebuie să găsim o asemenea formă de interacţiune a organelor puterii de toate nivelurile care să ne ajute să soluţionăm cele mai multe din problemele existente ale construcţiei statale. În aceste scopuri, propun să fie creat un consiliu consultativ obştesc pentru problemele autoadministrării locale, la activitatea căruia, alături de primari, ar participa şi deputaţii, şi reprezentaţii Guvernului. Cred că această iniţiativă poate să aibă viitor. Nu este exclus ca ea să devină un generator original de propuneri realiste pentru consolidarea verticalei puterii, un instrument social pentru integrarea ţării.
În orice ţară organele locale ale puterii constituie baza politică a societăţii. Adică, prin ele, se realizează permanent normele constituţionale şi garanţiile pentru toţi cetăţenii ţării. Şi aici ţin să mă refer la o temă specifică. Cu toate că alegerile reprezentanţilor organelor puterii se desfăşoară, în principal, pe liste de partid, îndată după încheierea şi anunţarea rezultatelor scrutinului, fiecare dintre noi, de la primar la Preşedintele ţării, este dator să manifeste o responsabilitate sporită, să înţeleagă că împuternicirile şi le realizează în interesul tuturor cetăţenilor ţării, dar nu numai al celor care au votat pentru noi. Acest lucru este foarte important şi în baza acestui principiu ne judecă locuitorii ţării. Eu personal lucrez şi voi lucra şi de acum încolo cu toţi cei cărora poporul le-a încredinţat puterea. La aceasta vă chem şi pe Dumneavoastră.
Şi ultimul lucru asupra căruia aş vrea să mă opresc. Alegerile pentru organele locale ale puterii nu vor avea loc înainte de termenul stabilit de Curtea Constituţională. Noi toţi, deci, mai avem de activat un an întreg, de activat stabil şi perseverent. Ar fi prea devreme şi neserios să lăsăm baltă obligaţiile noastre directe şi să ne lansăm în cursa preelectorală. Avem încă multe posibilităţi să ne demonstrăm unul altuia şi propriul patriotism, şi competenţa, şi devotamentul faţă de alegători. Sper sincer că nu vom pierde timpul rămas în zadar.
Nu m-am adîncit intenţionat în analiza detaliată a stării de lucruri pe întreg spectrul problemelor legate de activitatea organelor locale ale puterii. Doresc ca Dumneavoastră, în luările de cuvînt şi în propunerile pe care le veţi face, să desfăşuraţi aceste probleme.
Voi sublinia în mod special, principalul: noi toţi trebuie să înţelegem că fără conjugarea eforturilor puterii centrale şi puterii locale, fără refacerea şi funcţionarea eficientă a acestei verticale a puterii, nu vom putea rezolva problemele edificării statului nostru.
Vă mulţumesc pentru atenţie.