http://arhiva.vlada.mk/?q=node/1945
Обраќање на претседателот на Владата на Република Македонија, м-р Никола Груевски на доделувањето на 500 стипендии на млади и спорт

December 29, 2009
Skopje

Почитувани членови на Владата на Република Македонија, 
Почитуван директор на Агенцијата за млади и спорт, г-дин Драган Ѓурчевски, 
Почитувани спортисти, 
Почитувани легенди на македонскиот спорт,
 
“...Во моментот кога ќе почнеш да размислуваш што би правел кога би изгубил, тогаш навистина ќе изгубиш. Победниците никогаш не се откажуваат, а откажувачите никогаш не победуваат. Добар, подобар, најдобар, никогаш немој да се отпуштиш, се додека не преминеш од добар во подобар, односно од подобар во најдобар...“. Ова се само дел од мислите на големите спортисти, кои претставуваат основните спортски водилки кои голем број на луѓе ги имаат прифатено како основни принципи на своето сопствено живеење и кои го потврдуваат големото значење на спортот во нашите животи.
 
Со спортот се промовира натпреварувачкиот дух, смислата за тимска работа и потреба од истрајност и посветеност за постигнување на зацртаното. Тој ги учи младите дека целта се постигнува преку почитување на правилата на игра, фер-плеј, преку напорна и континуирана работа, правила што ќе им бидат од огромна корист во понатамошниот тек на животот. Спортот е дел од нашето национално чувство, со него се радуваме, со него се презентираме, тој е нашиот најголем амбасадор, она што не обединува и она што не прави горди на својата земја. 
 
Зар имаше некој, кој можеше да не направи толку горди што сме Македонци, како што тоа го направија нашите ракометарки изминативе 10 дена? Зар има поголем мотив за нашите млади фудбалери, од златната копачка на легендарниот Дарко Панчев? Има ли поголема инспирација за било кој пливач, но и за секој еден граѓанин, од самата помисла на подвигот за препливување на водите на Ламанж на Атина Бојаџи ?
 
Спортот едноставно е дел од нашето секојдневие и затоа тој континуирано треба да се поддржува, помага и негува. Несакајќи да се задржувам на состојбите во кои се развиваше спортот и спортскиот дух во минатото, би сакал да укажам на значењето, што денеска како Влада му го посветуваме на спортот во Република Македонија.
 
Ние започнавме со еден сосема различен пристап во промоцијата на спортот во нашата земја. Би ги споменал само проектите за изградба на 145 фискултурни сали од страна на Министерството за образование; 35 спортски сали и 50 фудбалски игралишта каде носител на проектот е Агенцијата за млади и спорт; Издвоивме средства за завршување на изградбата на големата сала “Борис Трајковски“ во Скопје; во тек се активностите за доизградба на фудбалскиот стадион во Скопје; започнавме со проектот за изградба на 25 тениски игралишта; неколку олимписки базени ширум државата; Овие спортски објекти, заедно со проектот за изградба на над 100 основни и средни училишта, претставуваат проекција за досега најголема капитална инфраструктурна инвестиција во македонскиот спорт и образование.
 
Понатаму, го зголемивме број на часови по физичко образование од 2 на 3 часа во неделата, со тенденција да се зголеми на 5 часа физичко образование во текот на една недела. Истовремено учениците се стимулираат да се зачленуваат во спортските клубови и активно да се занимаваат со спорт.
Во оваа насока, Владата го прифати и проектот “500 стипендии“ за млади и талентирани спортисти. Паричниот надоместок кој го доделуваме со овие стипендии можеби и не е толку голем, но сепак е значаен стимул во градењето на професионалниот спортски лик и воопшто за понатамошниот развој на младите спортисти.
 
Воедно, раководејќи се од вредностите кои се високо ценети во општеството, го воведовме “Националното спортско признание – спортски пензии“, со кои што им се обезбедува доживотен паричен надоместок на сите спортисти, кои борејќи се за боите на својата земја, постигнале врвни спортски резултати на меѓународната спортска сцена. Со овој гест ја искажуваме должната почит кон нашите спортски легенди, но воедно и го покажуваме вистинскиот пат за сите идни спортски генерации. Во една прилика трикратниот олимписки шампион во алпско скијање Жан Клод Кили рекол “...Најдобриот и најбрзиот начин да ја научиш спортската вештина е да одиш по стапките на најдобрите...“ Токму оние, кои се овде присутни меѓу нас и кои преставуваат непресушна инспирација на секој млад македонски спортист.
 
Почитувани присутни, 
Развојот и популаризацијата на спортот продолжува да биде една од политиките на кои Владата на Република Македонија им придава особено значење. Ние ја разбираме улогата на физичкото образование и активното занимавање со спорт, како еден од предусловите за правилното насочување и развивање на младите личности. Покрај позитивните ефекти врз сестраниот развој на личноста, спортот ги насочува младите генерации кон позитивните вредности, оттргнувајќи ги од пороците и другите негативни појави на модерното време. На тој начин инвестирајќи во спортот, ние знаеме дека инвестираме во вистински вредности, здрави генерации и силни индивидуи.
 
Продолжуваме со менување на спортската реалност и нема да запреме се додека не го доведеме македонскиот спорт до ниво кое ќе обезбеди севкупни предуслови за вистински спортски развој. Нашата земја има огромен спортски дух, многу спортски легенди, многу млади таленти, потврдени успеси и врвни достигнувања. Таа тоа го заслужува.
 
Вложувајќи во спортот, вложуваме во нашата иднина. Ќе продолжиме да инвестираме во младите спортисти, затоа што сме убедени дека многу од Вас ќе го запишат своето име во кулоарите на славните, постигнувајќи многу спортски успеси, на кој заеднички ќе се гордееме и заеднички ќе ги прославуваме.
Ви благодарам
