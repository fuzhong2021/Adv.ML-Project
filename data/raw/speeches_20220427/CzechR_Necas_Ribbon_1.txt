
Prime Minister Starts CEITEC: Knowledge is the Basis of the Economy
September 26, 2011
Premiér při zahájení CEITEC: Vzdělanost je motorem ekonomiky
Projev premiéra Petra Nečase z 26. září 2011 při příležitosti zahájení činnosti Středoevropského technologického institutu CEITEC v Brně.
Vážené dámy, vážení pánové,
je mi milou povinností zahájit dnes slavnostně činnost Středoevropského technologického institutu – CEITECu. Tento projekt se připravoval mnoho let, příprava stála jistě nemalé úsilí a rád bych proto využil této příležitosti k upřímné gratulaci všem, kteří se na ní podíleli. Stejně tak jim přeji hodně energie, neboť největší kus práce je teprve před nimi.
V poslední době je jedním z nejskloňovanějších termínů pojem „konkurenceschopnost České republiky“. Vyjadřuje velmi prostou věc – na výdaje, často oprávněné, si musí naše země vydělat, a to v konkurenci s jinými zeměmi, s jinými georegiony, ať už je to Čína nebo jiná ekonomická seskupení.
V této konkurenci může naše země vsadit do budoucna zjednodušeně řečeno jen na dvě věci. První je naše umístění v srdci Evropy, které vede k přirozenému vývoji k logistickému centru střední Evropy, kterým se postupně stáváme.
To samo o sobě, máme-li si udržet a zvyšovat životní úroveň, ale nestačí. Oblast, kde máme ještě komparativní výhodu, je vzdělání – výzkum a inovace, chcete-li znalostní ekonomika. Jde stále o výhodu, která ale velmi rychle z řady důvodů velmi rychle slábne. Jedním z hlavních faktorů bylo její dlouhodobé podfinancování.
I v současné obtížné ekonomické a rozpočtové situaci je výzkum a vývoj prioritou této vlády a výdaje na něj jako na jedinou oblast stále rostou. Vláda minulou středu schválila návrh zákona o státním rozpočtu na rok 2012, kde výdaje opět navýšila. V loňském roce navýšení činilo 830 mil. Kč, určených zejména pro vysoké školy, v letošním roce dalších 600 mil. Kč. Výdaje na výzkum a vývoj tak překročily hranici 26,6 mld. Kč (a včetně prostředků krytých ze zdrojů EU částku 38,7 mld. Kč).
Na skutečně světovou vědu, výzkum a na ně navazující inovace by ale vzhledem k dlouholetému podfinancování české vědy ani tyto prostředky nestačily. Proto byla nakonec prosazena řada programů strukturálních fondů, které podporují oblast výzkumu, vývoje a inovací. Jen pro tuto oblast je tak v letech 2007 – 2015 určeno cca 100 mld. Kč, z toho Česká republika hradí 15 % nákladů (cca 15 mld. Kč).
Největší a nejznámější z těchto programů je operační program Výzkum a vývoj pro inovace, v rámci kterého vznikne cca 50 výzkumných center celkově za 40 mld. Kč. Celkově je tento operační program určeno cca 60 mld. Kč.
Pouze šest z těchto center je zařazeno do první osy – jde o excelentní výzkumná centra zaměřená na skutečnou mezinárodně srovnatelnou excelenci v základním, ale i v aplikovaném výzkumu (celkem za 20 mld. Kč).
Dvě z těchto center jsou jak objemem finančních prostředků, tak významem nejen pro Českou republiku mimořádná. Je to jednak ELI (Extreme Light Infrastructure), řešené jako součást mezinárodního vědeckého projektu (6,8 mld. Kč), jednak CEITEC (5,25 mld. Kč).
A tím se dostávám k tématu dnešní konference. CEITEC jako největší brněnský projekt symbolizuje velmi dynamický rozvoj celého regionu a jeho rychlý posun směrem k efektivnímu využívání znalostí v průmyslu a ve službách s vysokou přidanou hodnotou schopných obstát v tvrdé konkurenci i na těch nejnáročnějších trzích.
V českých podmínkách bezprecedentní úspěch brněnského klastru vývojářů a výrobců elektronových mikroskopů je toho velmi hmatatelným důkazem. S velkým potěšením mohu také konstatovat, že počet pozvánek na obdobné akce v Brně významně přesahuje časové možnosti premiéra, což je jen dalším důkazem skutečnosti, že toto město hraje v oblasti výzkumu, vývoje a inovací již nyní velmi významnou roli.
Další oblastí, ve které by ostatní regiony mohly od Jižní Moravy opisovat, je schopnost klíčových hráčů domluvit se v případě strategických projektů na společném postupu. CEITEC je toho velmi dobrým příkladem. Je také dokladem skutečnosti, že strategické záležitosti je nutné velmi pečlivě plánovat, a že dobře zpracovaná a konsenzuální strategie je nejefektivnějším způsobem dosažení vytčených cílů.
Velmi mě těší také avizovaná mezioborová spolupráce, která přináší významně vyšší flexibilitu a schopnost rychleji absorbovat nové poznatky. Dnešní svět nabral doposud nevídanou dynamiku a nové trendy je jednoduše naprosto nezbytné neustále bedlivě sledovat. Nesmí jít o povrchnost, nestálost a nekoncepčnost, ale o schopnost kriticky hodnotit reálný přínos každého konkrétního výzkumu.
Udržování kontaktu s vyspělým průmyslem a jeho podpora např. formou zajištění odpovídajícího počtu dobře vzdělaných pracovníků by u výzkumných institucí podporovaných z veřejných zdrojů měla být nikoliv výjimkou, ale standardem. Osobně proto doufám, že podobné investice zásadním způsobem zkvalitní spolupráci s komerční sférou a napomohou ke zvýšení konkurenceschopnosti celé země.
Velký důraz musí být proto také kladen na efektivní využívání výsledků výzkumu a vývoje v praxi. Je jasné, že možnost komerčního uplatnění nemůže být v případě základního výzkumu hlavním motivem. To ovšem neznamená, že není nutné snahy o uplatnění výsledků vyvíjet nebo na ně dokonce vědomě rezignovat.
CEITEC je sice prvním velkým projektem financovaným z operačního programu Výzkum a vývoj pro inovace, který byl definitivně schválen, nicméně není jediným, který by měl napomoci k přepsání vědecké mapy České republiky. Tyto změny však musí znamenat zejména kvalitativní posun.
Vláda je odhodlána podniknout takové kroky, které v reálné praxi umožní nadstandardní podporu excelentních týmů na úkor průměru. Jsem přesvědčen, že je to jediná dlouhodobě smysluplná cesta podpory vědy v České republice.
O to důležitější je podporovat pouze ty obory, oblasti a týmy, které prokazatelně dosahují mezinárodní kvality. Jednoduše řečeno: nejsme tak bohatí, abychom si mohli dovolit platit průměrnou nebo dokonce špatnou vědu.
Pevně proto doufám, že CEITEC bude úspěšným příkladem centra, které systematicky podporuje mladé talenty, dokáže zprostředkovat přenos nejnovějších poznatků do praxe i výuky, vědce motivuje a odměňuje dle dosažených výsledků a netoleruje průměr.
CEITEC musí podporovat mezinárodní otevřenost, musí být místem, kam se mohou vracet špičkoví čeští vědci, kteří vystudovali v zahraničí a doposud bohužel nenašli cestu zpět.
Investice do výzkumu považuji vedle investic do vzdělání za jeden z nejspolehlivějších způsobů, ne-li za vůbec nejlepší, jak cíleně investovat do vlastní budoucnosti.
Klíčové pro úspěch CEITECu, ale i ostatních center operačního programu Výzkum a vývoj pro inovace podle mého názoru budou dva faktory – lidé a ekonomická udržitelnost centra.
Pokud jde o lidi, CEITECu se více než jiným centrům skloubit dvě velmi obtížně slučitelné věci, které jsou i jednou z dlouhodobých bolestí naší vědy. Jsou to jednak skutečně špičkové vědecké osobnosti a týmy s mezinárodními zkušenostmi – odborná úroveň a současně profesionální řízení celého projektu i centra, které již v tomto rozsahu přes 5 mld. Kč nelze řídit jako malý grant. Tyto dvě profesně odlišné skupiny spolu dokážou komunikovat a dohodnout se na společných cílech a ty realizovat.
V udržitelnosti má rovněž CEITEC velmi dobré výchozí předpoklady. Jednak se podařilo koncentrovat aktivity centra a s nimi související náklady do ucelené a hlavně reálné podoby. 
Za druhé CEITEC vychází ze spolupráce šesti nejvýznamnějších brněnských univerzit a výzkumných institucí (takovéto spolupráce se podařilo dosáhnout jen ve velmi málo jiných projektech), není orientován jednooborově a zahrnuje i mezinárodní spolupráci a spolupráci s komerčními firmami.
Pokud jde o udržitelnost, mohu vám oznámit, že i vláda splní co slíbila (resp. co slíbily předchozí vlády) a součástí střednědobého výhledu je i Národní program udržitelnosti, který počítá do r. 2020 s podporou center operačního programu Věda a výzkum pro inovace s prostředky ve výši 2,5 mld. Kč ročně.
Ministerstvo školství, mládeže a tělovýchovy ve spolupráci s Radou pro výzkum, vývoj a inovace nyní program (resp. zřejmě dva programy – jeden pro velké projekty vč. CEITECu a druhý pro ostatní) dopracovává tak, aby mohl být předložen vládě ještě v letošním roce. Tak, jak bude postupně dokončována výstavba center, bude program postupně nabíhat.
Přestože je nyní předčasné hovořit o konkrétních kritériích pro tento program, nepůjde jen o dotaci závislou na velikosti centra, i když i na ní bude samozřejmě záviset. Dalším kritériem ale bude, jak dané centrum plní, popřípadě překračuje nasmlouvané indikátory operačního programu Věda a výzkum pro inovace.
Dnešní den je důkazem, že vláda České republiky je schopna odolat krátkodobým populistickým tlakům a investovat do oblastí, které přinesou výsledky až významně později za rámcem svého vlastního mandátu. Jsem velmi rád, že předsedám vládě, která takto zásadním způsobem budoucí prosperitu své země podporuje.
Chtěl bych na závěr popřát brněnské vědě a výzkumu hodně úspěchů a významná část z nich bude záviset právě na tom, zda CEITEC bude pokračovat tak úspěšně, jako doposud.
Děkuji vám za pozornost.
