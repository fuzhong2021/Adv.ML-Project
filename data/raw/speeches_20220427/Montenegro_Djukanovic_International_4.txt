http://www.predsjednik.gov.me/vijesti/120486/Brisel-Predsjednik-Vlade-Milo-dukanovic-glavni-govornik-na-panelu-Buducnost-evroatlantskih-integracija.html
Brisel: Predsjednik Vlade Milo Đukanović glavni govornik na panelu ,,Budućnost evroatlantskih integracija"/Transkript
Brisel, 16.03.2013.


Hvala prije svega za pomen gospodina Đinđića jednog od lidera evroatlantske politike u regionu Zapadnog Balkana.  Mi smo danas naravno svi hendikepirani zbog tragične smrti gospodina Đinđića, ali treba kazati da moramo biti zadovoljni da je taj kurs kojeg je između ostalih zastupao i gospodin Đinđić ipak odnio pobjedu u kreiranju vizije Zapadnog Balkana i da danas možemo kazati da se sve zemlje Zapadnog Balkana, uključujući i Srbiju, ipak kreću na tom putu, putu evropske i evroatlantske integracije. U odgovoru na Vaše pitanje želio bih da skrenem pažnju na dvije okolnosti. Prvo, specifičnost Zapadnog Balkana je da evroatlantska integracija za zemlje Zapadnog Balkana, čini mi se, ima jednu dimenziju više u odnosu na zemlje koje nijesu iz tog regiona. Evropska i evroatlantska integracija su uslov stabilnosti tog regiona. To je region koji je i u ranijoj i u novijoj istoriji pokazao nevjerovatnu istrajnost u generisanju nestabilnosti. Kako god počinjali ciklusi nestabilnosti u tom regionu oni su nažalost uvijek završavali u toj etničkoj i vjerskoj netrpeljivosti. O čemu to svjedoči? Svjedoči da je taj region nažalost  svih nas u Evropi ostao predugo na margini ekonomskog i demokratskog razvoja evropske civilizacije, i da zbog toga tamo ne postoji dovoljno tolerancije za sve kulturološke, etničke, vjerske, civilizacijske različitosti koje tamo žive. Zato mislim da moramo i iz poslednjeg sukoba izvući nauk. Taj region nema dovoljno pouzdane samoregulatorne mehanizme da garantuje stabilnost svoju, time i stabilnost evropskog kontinenta. Zato mislim da je integracija imperativ, i griješe svi kada uopšte razmatraju bilo kakvu alternativu društvima Zapadnog Balkana u odnosu na politiku integracija. Alternativa je balkansko bespuće koje će prije ili kasnije opet završiti u etničkoj netoleranciji. Zato mislim da moramo uzeti u obzir ovo pitanje stabilnosti kao rekao bih, presudno važan faktor za dalje generisanje podrške društvima Zapadnog Balkana da nastave putem evropske i evroatlantske integracije. I druga dimenzija na koju bih želio da skrenem pažnju, iako danas Zapadni Balkan djeluje bolje nego početkom ’90 moramo primijetiti da su neki problemi ostali i dalje ne riješeni. Mislim i na nefunkcionalnost Bosne, mislim na jako kasno započeti dijalog na relaciji Beograd - Priština, mislim i na predugu paralizu Makedonije na putu evropske i evroatlantske integracije. Ti otvoreni problemi koji izvjesno usporavaju evropsku i evroatlantsku integraciju regiona istovremeno krune jedan jako izraženi evropski i evroatlantski entuzijazam koji je karakterisao taj region na kraju 20. vijeka. Danas, desetak, dvanaest godina kasnije moramo primijetiti ipak da ima manje entuzijazma u tom regionu, manje povjerenja u odnosu na ispravnost tog kursa nego što je bilo na kraju 20. vijeka. To naravno moramo svi veoma ozbiljno primiti k znanju i razumjeti da odgovornost za to nije samo na nama koji živimo na Zapadnom Balkanu, nego i na našim evropskim i evroatlantskim partnerima. Taj nedostatak entuzijazma otvara prostor za definisanje nekih kvazi alternativa. Neki koji smo duže u politici znamo da su to zaista kvazi alternative koje samo pospješuje iluzija, a te iluzije mogu opet opasno odvesti društva Zapadnog Balkana u gubitak vremena. Zato mi se čini da je jako važno da od strane evropskih i evroatlantskih partnera ne iskažemo bilo kakav zamor kada je u pitanju proširenje, nego da pospješimo proces integracija. Naravno, mi u regionu znamo da nema prečica do NATO-a, ni do Evropske unije, i da nije rešenje u tome da svoje probleme uselimo niti u NATO  niti u Evropsku uniju, nego da probleme riješimo, standarde ispunimo i da uđemo, ali mislim da je jako važno nastaviti sa politikom snažnog stimulansa proevropskih vlada u regionu kako bi se proces integracije svih društava Zapadnog Balkana nastavio maksimalno mogućom dinamikom. 
Evo jedno pitanje koje na žalost jako dugo ostaje nedovršeno nakon one posljednje decenije krize, poslednje decenije 20.vijeka. Dakle, kada se sjetimo da je Dejton bio ’95. godine moramo primijetiti da je 18. godina već  iza nas, i da je to jako jako ozbiljan period a da mi i dalje imamo nefunkcionalnu Bosnu. Sa svakom sledećom godinom u nefunkcionalnosti Bosne plašim se da se događa ono o čemu sam govorio. Malo jenjava povjerenje u evropsku i evroatlantsku budućnost i istovremeno se otvara prostor  za restauraciju nekih ideja za koje smo vjerovali da su ’95. godine konačno poražene. Zato mislim da je definitivno i na tom pitanju kao i na pitanju odnosa  Beograda i Prištine i Makedonije potrebna ofanzivnija politika međunarodne zajednice. Dakle, ofanzivnija u smislu i nuđenja odeđenih formula rješenja sa osloncem  na proevropske  i  evroatlantske strukture u svakoj od tih država, počev od Bosne, kakvih ima pouzdano znam jer jako tijesno kontaktiram sa njima. Mislim da im je potrebno više ohrabrenja, više podsticaja da bismo mogli da dođemo do višeg nivoa funkcionalnosti u Bosni za koju mislim da je praktično pitanje integracije pitanje njenog opstanka, i mislim da smo to na neki način svi dužni prema Bosni zbog onog stradanja kroz koje je Bosna prošla u krizi eks-Jugoslavije u poslednjoj deceniji -20. vijeka. I drugo, na šta bih želio da skrenem pažnju. Razumio sam jako dobro opaske koje smo imali prilike da čujemo i od gospodina Polenca vezano za probleme sa kojima se Evropa suočava i koji traže odgovore, i posebno od gospodina Verš Boua koji nas je sa pravom podsjetio na sve ono što su domaći zadaci. Sam sam kazao ne tražimo prečice do NATO-a i do Evrope. Spremni smo da ispunimo sve obaveze, ali čini nam se da sa druge strane je potrebno malo više stimulansa, malo više podsticaja. Čini mi se da se negdje gubi ta partnerska pozicija druge strane koja bi trebala da prepozna i svoju odgovornost da zemlje Zapadnog Balkana pogura u punopravno članstvo u EU i u NATO, jer ako se to ne dogodi onda se tamo obavezno događaju problemi i onda se svi bavimo tim problemima sa mnogo više utroška i energije i novca i rizika ljudskih života, umjesto da smo blagovremeno nešto uradili da podstaknemo proevropsku politiku u tom dijelu svijeta, da integrišemo taj dio Evrope i da stvorimo uslove da izbjegnemo probleme. Dakle, čini mi se da se kao rezultat izvjesnog zamora o kojem se sve više govori da kažem sve manje prepoznaje partnerski podsticaj, a sve više prepoznaje neka potreba da se demonstrira strogoća. I to na izvjestan način, moram da zaista kao neko ko je jako dugo u politici na Balkanu, primijetim da to negdje podriva povjerenje u evopsku i evroatlantsku  budućnost garnirano sa ovim problemima nedovršenih problema. Dakle, zajedničke neefikasnosti u trajnoj sanaciji problema poslednje eks-jugoslovenske krize. Zato jako stimulišem svoje prijatelje, svoje kolege na Balkanu razmišljajmo o Evropi kao Evropljani, ne razmišljajmo o Evropi kao Balkanci. Ne razmišljajmo o tome da treba da molimo Evropu da nam drži otvorenim vrata da bi smo se nekako dopuzali do tog željenog cilja. Nego Evropa je i dio naše odgovornosti, to je naša kuća. Dakle, Evropa jeste u problemima, ali smo sigurni da Evropa iz tih problema ne može izaći, i da ne može biti konkurentna ako ne bude ujedinjena. Dakle ona mora da riješi probleme sa kojima se sad suočava, ali to ne znači da nakon toga treba da razgovara o integraciji. Ona mora da razgovara sada o svojoj punoj inegraciji jer će u protivnom trajno izgubiti šansu da bude globalno konkurentna. E zbog toga mislim da moramo sa mnogo više senzibiliteta od strane evropskih i evroatlanskih partnera podsticati ono što je evropska i evroatlantska politika u regiona da proevropske vlade u regionu zaista shvate da imaju snažan oslonac, snažnu podršku da ispune teške misije koje imaju. Nije lako obezbijediti funkcionalnost Bosne, ali mislim da svi u tom regionu imamo potrebu za više stimulansa nego što ga čujemo u politici Evropske unije poslednjih godina.
Evropska arhitektura je pokazala svoje slabosti u prethodnom periodu i iz toga treba izvući nauk. Ono što je jako važno je da ostane živa ideja ujedinjene Evrope. Da bi bila globalno konkurentna Evropa mora biti ujedinjena tj. mora biti stabilna i mora efikasno gazdovati svojim resursima. Takva Evropa biće moćan partner evroatlantskog partnerstva za koje mislim da ga treba dalje snažiti, da ga treba širiti na prostoru Zapadnog Balkana, i da naravno tako osnaženo evroatlantsko partnerstvo treba da ostane i dalje moćan činilac globalnog mira i stabilnosti.