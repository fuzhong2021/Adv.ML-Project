GOVOR PREDSJEDNIKA VLADE DUŠKA MARKOVIĆA NA PRIJEMU POVODOM 11. GODIŠNJICE NEZAVISNOSTI CRNE GORE
Podgorica, Vila „Gorica“, petak 19. maj 2017.
Predsjedniče države, predsjedniče Skupštine,
Dragi gosti,
Ekselencije,
Dame i gospodo,
Poštovani građani Crne Gore:
Srećan nam jubilej, srećan nam Dan nezavisnosti!
Dozvolite da na samom početku podsjetim na riječi lidera pokreta za obnovu nezavisnosti i tadašnjeg predsjednika Vlade Mila Đukanovića, izgovorene prije godinu dana, kada smo obilježavali desetogodišnjicu nove Crne Gore:
Nezavisnost Crne Gore je naša najveća obaveza!
Vjerujem da je svaki 21. maj datum kada se moramo podsjećati te najveće, svete obaveze svakog Crnogorca i svakog građanina Crne Gore.
Ima država i naroda koji ne moraju to rade. Zbog svoje veličine, zbog svoje snage i moći, zbog vjekovnog trajanja – to pravo im je dato, jednom za vazda.
Crna Gora i Crnogorci nijesu u toj grupi država i naroda.
Od kad postoje, za to prirodno pravo – da budu svoji na svome, da sami odlučuju o tome kako će živjeti, plaćali su najskuplju cijenu.
I tako – vjekovima: slamka jedna među vihorove.
Ne smijemo to zaboraviti!
Istorija nas uči da su Pravo i Pravda ponekad posustajali u sudaru sa pragmatikom politike i logikom interesa velikih i moćnih.
Ne smijemo zaboraviti kakvu smo strašnu cijenu platili prije jednog vijeka.
Za stolom Mirovne konferencije u Parizu, iako su i Pravo i Pravda, i žrtva i stradanje, bili na našoj strani – izbrisali su nam i državu i ime.
Nije nas bilo za tim stolom.
Gotovo cio jedan vijek bio je potreban da osvane 21. maj; da međunarodna zajednica prizna pravo Crne Gore da suvereno raspolaže sama sobom u svojstvu nezavisne države.
To je bilo moguće 2006. jer su „čast i sloboda dva dobra koja je crnogorski narod uspio da sačuva vjekovima po cijenu najtežih žrtava“. Na kraju Prvog svjetskog rata, kada je kralj Nikola ovo poručivao predsjedniku francuske Vlade – to nije bilo moguće.
Prošle su decenije dok je stasala generacija koja je naučila istorijsku lekciju – da bez mudrosti i strpljenja nezavisnost ne može biti obnovljena!
Generacija koja je razumjela da nezavisnost jedne male zemlje i jednog nejakog naroda, nije jednom za svagda data. Da je dugoročna garancija nezavisnosti – ravnopravno mjesto te zemlje u društvu i za stolom gdje veliki i moćni donose odluke.
Da nam se nikad više ne ponovi Pariz 1919!
U narednih nekoliko dana, 5.juna, dobićemo to mjesto, kao 29. članica najmoćnijeg saveza današnjice: Sjevernoatlantske alijanse.
U narednih nekoliko godina, četiri ili najviše pet – Crna Gora će dobiti svoje mjesto za stolom i među članicama Evropske unije.
Nikada više iza naših leđa neće se odlučivati o sudbini naše države. Jednom za vazda, zatvorićemo tu nesrećnu stranicu naše istorije.
Time ćemo ispuniti našu najveću i svetu obavezu.
Čeka nas međutim još puno posla:
Da našu bezbjednu, zajedničku kuću do kraja uredimo po mjeri najviših demokratskih i ekonomskih standarda razvijene Evrope, njegujući i ono što su tradicionalne vrijednosti crnogorskog društva.
Da gradimo sistem koji će pružati jednaku šansu svima da uspiju;
da zakoni važe jednako za sve;
da ekonomski ambijent pruži priliku svakom građaninu i svakoj porodici da podignu životni standard na viši nivo;
da mladi ljudi vide jasnu perspektivu za svoju budućnost u Crnoj Gori;
da prevaziđemo naslijeđene i nove podjele koje uzimaju snagu crnogorskom društvu...
Prvi put u istoriji Crna Gora ima priliku da se u potpunosti posveti tim ciljevima. Da ujedini sve potencijale. Da se svim snagama okrene razvoju. Da po svemu bude lider na Zapadnom Balkanu!
Iskoristimo tu istorijsku šansu; budimo dostojni trenutka i prilike koja nam se ukazala.
Onako kako smo to uradili i 21. maja 2006.
Da je vječna Crna Gora!
Strana |