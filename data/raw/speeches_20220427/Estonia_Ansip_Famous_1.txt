[Overview of the activites undetaken by the Government of the Republic in its European Union policy]
http://www.riigikogu.ee/?op=steno&stcommand=stenogramm&date=1141718400#pk2000012785
Ülevaade Vabariigi valitsuse tegevusest Euroopa Liidu poliitika teostamisel

Aseesimees T. Varek:
Alustame tänaste päevakorrapunktidega. Esiteks, ülevaade Vabariigi Valitsuse tegevusest Euroopa Liidu poliitika teostamisel. Ettekandeks palun kõnetooli härra peaministri! 

A. Ansip:
Lugupeetud juhataja! Austatud Riigikogu! Ekstsellentsid, kõrgeaulised külalised! Kaks nädalat tagasi, Eesti Vabariigi 88. aastapäeva eelõhtul esitasin ma oma nägemuse Eesti peamistest sihtidest, uutest peaaegu võimatutest eesmärkidest. Eesmärkidest, mis oleksid samavõrd selged ja ambitsioonikad kui möödunud kümnendi Euroopa Liidu ja NATO-ga liitumise kavad. Nendeks kõigile eestimaalastele südamelähedasteks ja valitsusele esmatähtsateks eesmärkideks saavad olla vaid meie jõukuse suurendamine ja rahvusena edasikestmine. Me võiks seada sihiks jõuda Euroopa Liidu viie rikkaima riigi hulka. Me peame võtma sihiks rahvastiku positiivse juurdekasvu. Nende eesmärkide saavutamine ilma liikmesuseta Euroopa Liidus oleks väga keeruline. Meie tegutsemine Euroopa Liidus peab aga toimuma nendest sihtidest lähtudes. Eesti on olnud Euroopa Liidu liige ligi kaks aastat. Mul on väga hea meel, et nende kahe aasta jooksul oleme jõudnud oma eesmärkidele lähemale. Kindlasti on oma oluline roll siin olnud meie liikmesusel Euroopa Liidus. Eesti majandus kasvas möödunud aastal ligi 10% võrra. Sündide arv kasvab. Kindlustunne tuleviku suhtes võimaldab ettevõtjatel investeerida ja töökohti luua ning noortel planeerida pere loomist. Kogu Euroopa Liidu kiireim tööpuuduse vähenemine 9,4%-lt 6,2%-le näitab minu jaoks eriti hästi, et liitumine ei ole olnud eliidi projekt. Kasu on jõudnud suure osa Eesti elanikeni. Selliste inimeste arv, kes on pikka aega tööturult väljas olnud ja enam õieti tööd leida ei loodagi, oli meil varem 15 000 ja 20 000 vahel. Nüüd on nende arv vähenenud 10 000-le. Iga sellise inimese tööturule tagasitulek on oluline Eesti majanduse tulevikule, veel enam aga inimese enda elu kvaliteedile ja väärikusele. Nende numbrite põhjus on ühest küljest hoogne majanduskasv, teisest küljest aga meie järjest euroopalikum elukestva õppe ja ümberõppe poliitika, mida kaasrahastatakse ka Euroopa Liidu eelarvest. Väärib meenutamist, et paljud liitumisega seotud hirmud olid põhjendamatud. Eesti iseseisvus ei ole kusagile kadunud, samuti ei ole kusagile kadunud majandusvabadus. Eesti on endiselt majandusvabaduse indeksis riikide esikümnes koos selliste Euroopa Liidu liikmesriikidega nagu Iirimaa, Luksemburg, Ühendkuningriik ja Taani. See tõestab veel kord, et liberaalne majanduspoliitika ja Euroopa Liidu liikmesus on igati kokkusobivad. Euroopa Liiduga liitumisest on meie elu läinud paremaks, seda meelt on ühemõtteliselt valdav enamik Eesti elanikke. Toetusnumbrid liikmesusele on olnud stabiilselt kõrged, ulatudes kuni 70%-ni. Samas on selge, et me ei saa jääda loorberitele puhkama. Kasu Euroopa Liidu liikmesusest ei tule iseenesest, selle nimel peavad töötama nii valitsus, ettevõtjad kui ka kõik kodanikud. Me peame tagama, et ka tuleviku Euroopa Liit oleks parem paik meie sihtide saavutamiseks. Selleks peame selgelt välja ütlema, millist Euroopa Liitu me soovime. Meie huvides on Euroopa, mis rajaneb solidaarsuse ja avatuse põhimõtetel. Avatud majandust ja tõelist konkurentsi Euroopa siseturul vajame selleks, et Euroopa jääks jõukuse ja heaolu kantsiks edaspidigi. Avatus tähendab ka valmisolekut aktsepteerida Euroopa Liidu liikmetena neid Euroopa riike, kes jagavad meiega samu väärtusi ja kes on valmis liiduga liituma. Liikmesriikide solidaarsus väljendub selles, et suhetes muu maailmaga ollakse väljas ühtede ja samade põhimõtete eest. Solidaarsus väljendab ka märkimisväärsetes toetussummades, mida saavad Euroopa Liidu eelarvest madalamal arengutasemel olevad liikmesriigid. Solidaarsus väljendub selles, et ühistele probleemidele otsitakse ühiselt vastuseid. Avatus ja solidaarsus ei ole omavahel vastuolus. Konkurentsi pooldamine majanduses ei tähenda, et me sooviks näha Euroopa Liitu ainult vabakaubanduspiirkonnana, nagu meie kriitikud meile vahel ette heidavad. Me tahame, et Euroopa oleks palju enamat. Tänane Euroopa on märksa enam kui pelgalt kaubandusblokk. Läbikaalutud integratsioon paljudel aladel (näiteks välispoliitika, energeetika) on selgelt meie riigi huvides ning me peame vastavalt sellele ka oma käitumist kujundama. Eesti on huvitatud Euroopa integratsioonist, Eesti tahab rohkem Euroopat. Me ei tohiks karta nende põhimõtete järgi käituda ja neid valju häälega oma Euroopa Liidu partneritele deklareerida. Austatud Riigikogu! 2005. aasta oli Euroopa Liidu jaoks raske. Mitu aastat läbi räägitud Euroopa põhiseaduse lepingu projekt sai Prantsusmaa ja Hollandi rahvahääletusel tagasilöögi. Sellele järgnes finantsperspektiivi läbirääkimiste ummikusse jooksmine juunikuisel ülemkogul. Pessimistid kuulutasid pikaajalist kriisi ja liidu võimalikku lagunemist. Aasta teine pool oli positiivsem. Eesti ja kogu Euroopa Liidu jaoks oli äärmiselt tähtis detsembri ülemkogul saavutatud aastate 2007-2013 eelarveraamistiku kokkulepe. Euroopa Liidu eelarvest laekuvad vahendid on juba muutnud meie elu paremaks nii linnas kui maal, arendanud ülikoole ja ettevõtteid, toetanud joogiveetorustike ja maanteede ehitamist. Viimastest suurtest objektidest on äsja valminud Viljandi ja Narva reoveepuhastid. Kohe, kui lumi sulab, asume renoveerima Jõhvi-Tartu-Valga maanteed. Õigeaegselt saavutatud kokkulepe võimaldab meil valmistuda mitu korda suurenenud mahuga Euroopa Liidu vahendite kasutamiseks. Sellega saatis Euroopa Liit positiivse signaali, et solidaarsus on oluline ka tänapäeva Euroopas. Vaatamata sellele, et Euroopa Parlament on lükanud ülemkogu kokkuleppe tagasi, usun ma, et institutsioonidevahelised läbirääkimised toovad peatselt tulemuse, mis annab võimaluse vaadata tulevikku kindlustundega. Ülemkogus sündinud kompromiss tuli raskelt, kõik pidid millestki loobuma. Seetõttu ei näe ma palju võimalusi kokkulepet radikaalselt muuta. Uue eelarveperspektiivi raames saab Eesti üle 70 miljardi krooni. See tähendab, et meie kasutuses olevate Euroopa Liidu vahendite aastane hulk enam kui kahekordistub. Valitsus on viimastel nädalatel töötanud selle nimel, et jaotada 53,2 miljardi krooni ulatuses struktuurivahendeid eri valdkondade vahel sellisel moel, et see looks riigile kui tervikule kiireks arenguks soodsad tingimused. Valitsuse prioriteetideks on haritud ja tegus rahvas, ettevõtluse ning teadus- ja arendustegevuse edendamine, paremad ühendusvõimalused, väiksem keskkonnakoormus ning regionaalpoliitika arendamine. Kõikides nendes valdkondades kasvavad riigipoolsed investeeringud hüppeliselt. Euroopa Liidu vahendite suunamise aluseks on Eesti valitsuses eelmise aasta oktoobris heakskiidetud majanduskasvu ja tööhõive tegevuskava, mis on saanud väga positiivse hinnangu nii Euroopa Komisjonilt kui teistelt liikmesriikidelt. Eesti on juba praegu Euroopa Liidu vahendite kasutamisel väga edukas. Möödunud aasta lõpu seisuga olime suutnud meile eraldatud vahenditest ära kasutada rohkem kui ükski teine uus liimesriik või ka ükski vana liikmesriik võrreldaval ajahetkel eelmisel rahastamisperioodil. Valitsus on otsustanud hästitoimiva struktuurivahendite haldamise süsteemi oma põhiosas säilitada, ent delegeerida igapäevaseid rakendusfunktsioone, nagu projektide valik ja eesmärkide seadmine, rohkem rakendavatele ministeeriumidele. See võimaldab kasutada maksimaalsel määral ära meile eraldatud raha ning tagada samal ajal vahendite sihipärase kasutamise. Lisaks finantsperspektiivile võib möödunud aastast esile tõsta veel teisi olulisi arenguid. Euroopa tulevikku silmas pidades on hea, et me jõudsime kokkuleppele Euroopa Liidu laienemise jätkumises. 3. oktoobril otsustasime alustada liitumisläbirääkimisi Türgi ja Horvaatiaga. Seejärel oleme tunnistanud Makedoonia Euroopa Liidu kandidaatriigiks. Loodan, et Bulgaaria ja Rumeenia on valmis liituma Euroopa Liiduga 2007. aasta 1. jaanuarist. Euroopa Liit peab jääma avatuks uutele liituda soovijatele. Minu meelest ei ole kahtlust, et kahe aasta tagune Euroopa Liidu laienemine on olnud väga edukas. Liitunud riikidel läheb väga hästi. Kui vaadata lähemalt, läheb hästi ka vanadel liikmesriikidel. Me ei saa täheldada märkimisväärset töökohtade või kapitali äravoolu vanadest liikmesriikidest uutesse. Uutest riikidest pärit töötajad annavad oma panuse sihtmaade majanduse arengusse. Riikidel, kes soovivad ja suudavad vastata Euroopa Liiduga liitumise kriteeriumidele, peab olema võimalus saada Euroopa Liidu liikmeks. Vastasel juhul ei mõju meie soovitused nendele riikidele viia läbi euroopalikud reformid enam usaldusväärselt. Liitumissoovist inspireeritud reformid Lääne-Balkanil ja Türgis on kasulikud neile riikidele ja toovad neid Euroopa Liidule lähemale. Need reformid on aga kasulikud ka meile kõigile. Stabiilsus, turvalisus ja majanduslik areng meie naaberregioonides suurendab meie turvatunnet ja vähendab vajadust tulevikus nendes piirkondades kriise lahendada. Lugupeetud Riigikogu liikmed! Tundub, et niikaua kuni kestab Euroopa Liit, kestab ka debatt selle tuleviku üle. Ma usun, et need vaidlused teevad Euroopa Liidu tugevamaks. Vaatamata mitmetele tagasilöökidele, saame öelda, et esimest korda ajaloos on põhimõttelised Euroopa Liiduga seotud teemad nii paljudes liikmesriikides üldise arutelu objektiks. Konstitutsioonilised vaidlused Euroopa tuleviku üle ei tohi võtta lähiaastatel kogu meie energiat. Mul on heameel, et ka Riigikogu on andmas oma olulist panust selleks, et Euroopa lähitulevik muutuks selgemaks. Euroopa põhiseaduse lepingu on ratifitseerinud 14 liikmesriiki, viimati Belgia kuu aega tagasi. Ma loodan, et Eestist saab selles nimekirjas 15. riik. Põhiseaduse lepingu ratifitseerimine annab signaali, et oleme Euroopa arendamise poolt. See näitab, et mitmeaastase põhjaliku arutelu läbinud leping on parem, lihtsam, demokraatlikum ja kodanikele arusaadavam kui olemasolev lepingute rägastik. See annab märku ka sellest, et me leiame, et allakirjutatud lepingud on sobilik ratifitseerida. Paraku ei tähenda meie ratifitseerimine veel seda, et leping lähiaastatel kindlasti jõustuks. Samasugust tahet peavad üles näitama veel kümme riiki. Kõik ootavad, et oma sõna ütleksid lepingu rahvahääletusel tagasi lükanud Prantsusmaa ja Holland, aga ka teised. Ma loodan, et meil õnnestub säilitada põhiseaduse leping ühtse tekstina, sest see on sündinud paljude kompromisside ja järeleandmise viljana. Väga raske oleks eraldada sellest üksikuid osi, nii et üldine tasakaal liidus ei kannataks. Euroopa tulevikudebatil on lisaks põhiseaduslikule veel teine, käegakatsutavam mõõde, millises suunas arendada edasi Euroopa Liidu poliitikaid. Liikmesriikide riigipeade ja valitsusjuhtide mitteametlikul tippkohtumisel Hampton Courtis möödunud aasta oktoobris leppisime kokku mitme valdkonna edasiarendamises. Eesti jaoks on neist olulisim ühtsema energiapoliitika kujundamine. Viimaste kuude jooksul on Euroopale meelde tuletatud meie energiaalast haavatavust. Seetõttu tuleb meil teha rohkem ühiselt, kui me siiani oleme suutnud. Energia on veel üks põhjus, miks me vajame põhiseaduse lepingut. Seal on selgelt antud Euroopa Liidule pädevus ka energiavaldkonnas. Siiski saame teha enam ka praeguste lepingute raames. Homme avaldab Euroopa Komisjon oma rohelise raamatu energiapoliitika tulevikust. Kahe nädala pärast on see teema peamine aruteluobjekt ülemkogul. Esiteks tuleks kogu Euroopa katta ühtse energiavõrgustikuga. Me ei saa rääkida tugevast Euroopast, konkurentsist ja solidaarsusest, kui liikmesriikide turud ei moodusta ühte tervikut. Viimastel aastatel on Euroopa Liidus loodud seadusandlik alus turgude avamisele. Nüüd tuleb tagada, et riigid kokkulepitud reegleid korrektselt järgiksid. Samuti on vaja riikide võrgustikud füüsiliselt ühendada. Teiste hulgas puudutab see ka Balti riike, kelle esimene elektriühendus ülejäänud Euroopa Liiduga (Eesti-Soome Estlinki kaabel) valmib käesoleva aasta lõpus. Selle maht on siiski tagasihoidlik, nii et vaja on rajada edasisi ühendusi. Ühenduste rajamisel jääb põhiline koormus ettevõtete kanda, ent piirkonna riigid ja Euroopa Liit peavad aitama igati kaasa vajaliku infrastruktuuri rajamisele. Tähtis on, et Euroopa Liit kõneleks ka energiavaldkonnas ühel häälel. Näiteks maagaasi osas suureneb järjest Euroopa Liidu sõltuvus impordist, rääkimata naftast. Euroopa Liit on maailma suuruselt teine energiaturg. Kindlasti suudaks me ühiselt saavutada palju paremaid tulemusi, kui eraldi. Ühistegevus aitaks mitmekesistada Euroopa Liidu energiakandjate allikaid ja suurendada energiajulgeolekut. Lisaks tegevusele Euroopa Liidu tasemel saame edendada regionaalset koostööd. Kahe nädala eest Vilniuses leppisime Läti ja Leedu peaministriga kokku, et soodustame igati kolme riigi ettevõtete koostööd ühise tuumajaama rajamiseks Ignalinasse. See oleks esimene suurem samm meie energiaallikate mitmekesistamiseks, süsihappegaasi atmosfääri paiskamise oluliseks vähendamiseks ja energiavarustuse tagamiseks ka põlevkivijärgsel ajastul. Austatud Riigikogu liikmed! Eesti majandusedu on olnud seotud meie plaanidega võtta võimalikult peatselt pärast Euroopa Liiduga liitumist kasutusele ühisraha euro. Eesti krediidireiting on viimastel aastatel tõusnud väga kõrgele tasemele ja sellest tulenevalt on laenuintressid olnud madalad. See omakorda on soodustanud majanduskasvu. Meil jääb nüüd üle veel teha viimane samm ja võtta euro Eestis reaalselt kasutusele. Euroopa Liidu ametlik otsus euroala laienemise kohta tehakse novembris. Juhul, kui Eesti inflatsioonimäär ei alane käesoleva aasta sügiskuudeks piisavalt ja hinnatõus jääb kiiremaks kriteeriumi viitväärtusest, suurenevad 2007. aasta 1. jaanuari tähtajaga seotud riskid. Jõudsa majandusarengu jätkumisel ei ole ka edaspidi lihtne täita 1992. aastal kokkulepitud inflatsioonikriteeriumi. Euroala omast mõnevõrra kiirem hinnatõus on Eestis paratamatu, sest majanduse ja sissetulekute kasvuga kaasneb ka hinnataseme järkjärguline kohandumine. Hindade kasvutempo keskmisest poolteise- kuni kaheprotsendine erinevus euroala omaga võrreldes on Eesti majandusarengu praeguses faasis loomulik. Et Euroopa Keskpanga eesmärk on hoida euroala inflatsioonimäär 2% juures, siis ei ole Eesti 2006. aastaks prognoositav üle 3%-ne inflatsioon liiga kiire. Märtsis-aprillis valmivate Rahandusministeeriumi ja Eesti Panga uute majandusprognooside põhjal saame selgust, kui suur on tõenäosus, et täidame inflatsioonikriteeriume käesoleval aastal. Loodame, et selleks ajaks on selguse saanud ka põhiseadusega seotud küsimused. Just nendele tuginedes saab valitsus oma samme seada. Valitsusel on hea ülevaade olukorrast ning valitsus hindab seda väga realistlikult. Valitsus teeb kõik endast oleneva euro kasutuselevõtu toetamiseks. Me jätkame konservatiivset eelarvepoliitikat, tugevdades seeläbi usaldust Eesti majanduse vastu ja üritades vähendada inflatsiooni survet. Samuti kavatseb valitsus jätkata planeeritud rütmis seadusandlikke ettevalmistusi, kutsudes üles samamoodi toimima ka Riigikogu. Seetõttu usun, et finantsturgudele annab meie poliitika igal juhul ootuspärase signaali ja euro kasutuselevõtu nihkumine näiteks aasta võrra ei muuda reaalset Eesti majanduse olukorda. Lugupeetud Riigikogu liikmed! Euroopa majandusliku edu aluseks on olnud vabal konkurentsil põhinev siseturg. Osalus sellel turul on suurendanud nii Eesti kui teiste riikide heaolu. Samas pole turg ikka veel lõplikult valmis, ehkki me tähistasime just äsja ühtse Euroopa akti 20. aastapäeva, milles on seatud sihiks piirideta siseturu loomise lõpuleviimine 1992. aasta lõpuks. Veidi ootamatult leiame praegu end jälle olukorrast, kus arutatakse nii protektsionismi kui ühtse turu plusse ja miinuseid, nagu poleks vahepealseid edukaid aastaid olnudki. Minu kindel seisukoht on, et ainus võimalus globaalses konkurentsis ellu jääda on luua selline siseturg, kus eri riikide ettevõtted saavad omavahel vabalt konkureerida, rajada või omandada ettevõtteid teistes liikmesriikides. Kokkulepitud reeglite kiuste omade kaitsmine annab ehk lühiajalist poliitilist kasu, ent riigi majandust kui tervikut see ei edenda. Euroopa majandusest ligi 70% moodustavad teenused. Seetõttu on kogu Euroopale väga oluline võtta vastu selline teenuste direktiiv, mis muudaks piiriülese teenuste osutamise võimalikult lihtsaks. Kahjuks valmistas meile pettumuse Euroopa Parlamendi jaanuarikuine otsus direktiivi kohta. Kahetsusväärsel moel vähendas parlament direktiivi ulatust, jättes kõrvale päritoluriigi põhimõtte. Tegu on küll euroopaliku kompromissiga, kuid kahjuks tähendavad need ettepanekud tagasiminekut isegi kehtivate aluslepingutega võrreldes. Ma loodan, et komisjon esitab liikmesriikidele arutamiseks eelnõu, mis võimaldab teenusteturgu maksimaalset liberaliseerida. Euroopa majandus ei saa endale lubada kestvat protektsionismi. Lisaks teenustele on siseturu loomise lõpuleviimiseks vajalik isikute vaba liikumine. Vähem kui kahe kuu pärast saab täis tööjõu vaba liikumise üleminekuperioodi esimene kaheaastane faas. Möödunud kuul avaldatud aruandes leiab Euroopa Komisjon, et piirangute kehtestamisest loobumine Suurbritannias, Iirimaal ja Rootsis pole mõjunud neile halvasti. Vastupidi, nende riikide majandusel läheb keskmisest paremini. See annab põhjust loota, et võimalikult palju riike loobub piirangute pikendamisest ja eriti tervitatavad on siinkohal meie naabri Soome plaanid piiranguid mitte pikendada. See loob aluse veelgi tihedamateks suheteks, tagades samal ajal meie töötajate õiguste maksimaalse kaitse Soomes. Siseturg on aastate jooksul tähendanud reguleerimist, kohati liigset. Mul on väga hea meel, et Euroopa Liit on siin selgelt liikumas suurema avatuse suunas. Euroopa Komisjon ja järjestikused eesistujariigid on olnud aktiivsed liigse halduskoormuse vähendamisel. Või kui see kõlab liiga bürokraatlikult, siis lihtsamalt öeldes: mul on heameel, et on kujunemas konsensus, et rohkem regulatsiooni ei tähenda alati paremat Euroopat. See ei pruugi tähendada ka ,,rohkemat Euroopat", kuna Euroopa tugevus on lahutamatult seotud Euroopa majanduse tugevdamisega. Samas, kui reeglites on kokku lepitud, siis tuleb neid täita. Ma tahaksin siinkohal tänada Riigikogu hea koostöö eest! Koos teiega oleme vähendanud tähtajaks ülevõtmata direktiivide protsendi 1,3-ni. See tähendab, et esmakordselt täidame liikmesriikidele seatud poolteise protsendi eesmärki. Tehes asjad õigel ajal ära, säästame end rikkumismenetluste ja kohtuasjadega seotud lisakoormusest. Samas ei saa me saavutatuga päris rahule jääda. Tähtaja ületanud direktiivid on meil läinud üle keskmiselt kümne kuu võrra ja selle näitajaga oleme Euroopas üsna tagumiste seas. Luban, et valitsus pingutab sel aastal, vähendamaks oluliselt nii defitsiiti kui ka tähtaja ületamise keskmist pikkust. Euroopa Liidu majandus- ja kaubanduspoliitika on aastate jooksul muutunud liberaalsemaks ja mul on hea meel, et see jätkub. Eelmisel aastal leppisid põllumajandusministrid pärast tuliseid vaidlusi kokku suhkrusektori reformis. Turukaitse ja hinnatoetuste vähendamine toob loodetavasti mõne aasta pärast kaasa ka hinnalanguse tarbijatele. Kahe nädala pärast toimub Brüsselis kevadine ülemkogu kohtumine, mis traditsiooniliselt on pühendatud majanduse konkurentsivõimele. Aasta tagasi kiitsid Euroopa Liidu valitsusjuhid heaks uuendatud majanduskasvu ja tööhõive strateegia. Esmakordselt koostasid liikmesriigid möödunud sügisel rahvuslikud tegevuskavad Lissaboni strateegia elluviimiseks, teiste hulgas seisis sellise läbipaistva ja reformidele pühendumist suurendava meetme kehtestamise eest ka Eesti. Eelmise aasta lõpus hindasid riikide kavasid Euroopa Komisjon ja liikmesriigid, mille tulemusel avaldas Euroopa Komisjon jaanuaris aruande Lissaboni strateegia elluviimise kohta nii liikmesriikides kui Euroopa Liidus tervikuna. See aruanne on eelseisva ülemkogu arutelude peamine alus. Üks tundlikumaid teemasid Euroopa Liidus on Eesti jaoks maksustamine. Seda näitasid ka viimastel kuudel toimunud debatid käibemaksu erandite teemal, kus kokkulepe saavutati ülimalt pingeliste ja emotsionaalsete vaidluste järel. Meil ei õnnestunud küll sajaprotsendiliselt saavutada oma eesmärki vältida erandite pikendamist, kuid kokkuvõttena oli saavutatud kompromiss meile vastuvõetav. Otseste maksude puhul seisab Eesti jätkuvalt selle eest, et otsustusõigus jääks liikmesriikidele ning et Euroopa Liidu siseturul säiliks maksukonkurents. Samas teadvustame endale, et maksupoliitilisi otsuseid tehes peame lähtuma Euroopa Liidu õigustikus ettenähtud raamidest ning tagama vastuvõetud seaduste kooskõla Euroopa Liidu õigusaktidega. Euroopa Komisjon ja maksuvolinik Laszlo Kovacs on viimasel ajal korduvalt viidanud oma kavadele esitada lähiajal ettepanekud piiriüleste maksutakistuste kaotamiseks ühtse äriühingute konsolideeritud maksubaasi või koduriigipõhise maksustamise pilootskeemi loomise kaudu. Selle ettepaneku alusel peame olema valmis kujundama oma arvamust ja siin ootan kindlasti Riigikogu panust. Selline algatus võib vähendada äriühingute administratiivset koormust maksutakistuste kõrvaldamise näol. Samas vähendab see veidike riikide otsustusõigust otseste maksude osas, mis siiani on teadagi valdavalt liikmesriikide endi pädevuses. Iseenesest ei tohiks meil olla midagi sellise ühtse maksubaasi vastu, mis on võimalikult väheste erandite ja aukudega nagu praegu meil Eestis. See võiks suurendada maksustamise läbipaistvust kogu Euroopas. Samas on maksustamise valdkonnas sageli iva just detailides, nii et lõpliku seisukoha kujundamiseks ootame ära komisjoni ettepaneku. Valitsus on pidevalt rõhutanud, et Eesti huvides on tugev, solidaarsusel põhinev Euroopa Liidu ühine välis- ja julgeolekupoliitika. See ei eelda omaenda välispoliitiliste huvide taandamist teisejärguliseks, vaid pigem nende asetamist Euroopa konteksti. Me peame omaenda eesmärke seades varakult mõtlema, kuidas need haakuvad Euroopa Liidu ühtse poliitikaga. See eeldab ka Euroopa ja kogu maailma ees seisvate välispoliitiliste sõlmküsimuste mõistmist ning nende suhtes oma seisukoha kujundamist. Ei piisa ainult endale ülitähtsana tunduvate teemade tundmisest ja nende osas kivinenud seisukohtade korrutamisest. Soovides Euroopa Liidu ühist poliitikat, tuleb näha ennast osana ühisest Euroopast. Minu arvates oleme kindlalt teel õiges suunas. Austatud Riigikogu! Ma tänan teid kõiki, nii Euroopa Liidu asjade komisjoni kui ka teiste komisjonide liikmeid hea koostöö eest riigi seisukohtade kujundamisel Euroopa Liidus. Tänan tähelepanu eest!
