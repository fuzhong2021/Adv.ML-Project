Ekselences!
Dāmas un kungi!
Vispirms es vēlos pateikties Ministru prezidentam Medvedevam un Sanktpēterburgas pilsētai par šīs konferences rīkošanu.
Priecājos, ka Krievijas Federācija turpina centienus, ko uzsāka bijusī Somijas prezidente Tarja Halonena. Šobrīd jau redzam pirmos praktiskos rezultātus tām saistībām, kuras uzņēmāmies pirms trim gadiem. Tomēr vēl ir daudz darāmā.
Pēdējos gados esam pieredzējuši mūsu reģiona jūrlietu jautājumu iekļaušanu Eiropas mēroga diskusijās un apzināmies, ka Baltijas jūrai ir būtiska nozīme visā reģionā. Tikai veselīga un produktīva jūra var nodrošināt zaļo ekonomiku un ilgtspējīgu jūras un jūrniecības ekonomikas izaugsmi, kas tiek dēvēta par zilo izaugsmi. Turklāt mums ir jārisina ar enerģētiku un klimata pārmaiņām saistīti jautājumi.
Latvija augstu vērtē dažādu sadarbības platformu izmantošanu un uzskata, ka integrēta un koordinēta pārvaldība ir būtisks faktors Baltijas jūras reģiona ilgtspējīgai attīstībai. Baltijas jūras valstu padome un Helsinku Komisija ir pamats Baltijas jūras reģiona īpašo jautājumu un kopīgo problēmu risināšanai. Pateicoties šai platformai, iespējama iniciatīvu mērķtiecīga īstenošana un labāka koordinācija. ES Stratēģija Baltijas jūras reģionam, kam ES piešķīrusi augstu prioritāti, rada pievienoto vērtību. Helsinku Komisijas ''Baltijas jūras rīcības plāns'' ir būtisks elements Baltijas jūras reģiona stratēģijas kopīgajam mērķim – jūras glābšanai.
Svarīgi veikt pasākumus visās nozarēs gan uz sauszemes, gan jūrā, tostarp kuģniecībā, lai izpildītu Baltijas jūras rīcības plāna prasības. Labs piemērs investīciju efektivitātei ir fosfora apjoma samazināšanās komunālo notekūdeņu sektorā un tā nozīmīgums Helsinku Komisijas Baltijas jūras rīcības plāna ieteikumu īstenošanā.
Lai nodrošinātu labu ekoloģisko stāvokli mūsu ūdeņos, pārrobežu sadarbībai ir jābūt mūsu prioritātei. Sauszemes punktveida avotu radītais spiediens uz vidi ir tieši saistīts ar plašāku jūras vidi, tāpēc mums jāturpina risināt pārrobežu jautājumus, piemēram, par mūsu ūdeņu un notekūdeņu atbildīgu apsaimniekošanu.
Neskartā daba ir viena no galvenajām Latvijas bagātībām. Latvija veicina zaļo ekonomiku un dabas resursu ilgtspējīgu apsaimniekošanu. Latvija ir nolēmusi uzsākt ekonomisko izrāvienu saskaņā ar Nacionālo attīstības plānu 2014.–2020. gadam. Lai nodrošinātu šādu izrāvienu, jāņem vērā mūsu dabas resursu droša un ilgtspējīga izmantošana. Tāpēc mūsu attīstības perspektīvas ir skaidri definētas Latvijas Ilgtspējīgas attīstības stratēģijā līdz 2030. gadam, kura arī ietver ilgtspējības praksi.

Tā kā palielinās globālā konkurence un sadarbība, mēs augstāk novērtējam lietas, kas ir atšķirīgas un unikālas. Lai mēs būtu konkurētspējīgi, mums ir efektīgi un produktīvi jāizmanto zaļais potenciāls. Mēs veicinām ne tikai nākamās paaudzes ražošanas attīstību, bet arī ekoloģiski atbildīgu patēriņu. Šādai jaunai ekonomikai ir jābūt konkurētspējīgai, lai tā gūtu panākumus. Tieši tādēļ pirms mēneša Latvija aicināja Rīgā notiekošā Ziemeļu nākotnes foruma dalībniekus pievērsties zaļās ekonomikas konkurētspējai.
Ierastās ekonomikas darbības var veikt arī 'zaļāk'. Piemēram, aizvien svarīgāk ir rast rentablus risinājumus piesārņotāju emisiju samazināšanai. Šos risinājumus var meklēt uzņēmumi vai tos var piedāvāt valdības. Šajā sakarā Latvija jau ir ieviesusi saistošus ierobežojumus tādu veļas mazgāšanas līdzekļu tirdzniecībā, kuri satur fosfātus. Arvien vairāk uzņēmumu ir informēti par iespējām, ko sniedz pieejamo resursu saprātīga un atbildīga izmantošana.
Pirmo reizi Latvijā tiek ražoti ekoloģiskie tīrīšanas līdzekļi – divu veidu trauku mazgāšanas līdzekļi, kas nesatur fosfātus. Šis ir pirmais šādu produktu ražotājs Baltijas valstīs. Produkta augstā vides kvalitāte ir atzinīgi novērtēta un tam piešķirta Eiropas Savienības oficiālā ekomarķējuma licence. Mēs priecājamies par šiem panākumiem. Minētais piemērs liecina, ka ir ražotāji, kas uzdrošinās izpētīt jaunus apvāršņus un cenšas kļūt par līderiem.
Latvijas uzņēmēji ir izteikuši konkrētas apņemšanās, izmantojot Baltijas jūras Rīcības grupas iniciēto procesu, lai palielinātu sabiedrības izpratni par Baltijas jūras ekoloģisko veselību, nodrošinātu drošu bīstamo atkritumu apsaimniekošanu, mēģinātu ieviest biodegradējošas auto smērvielas, organizētu teritoriju sakopšanas pasākumus un apņemtos nodrošināt ilgtspējīgu darbību lauksaimniecībā un viesmīlības nozarē. Šie piemēri lieliski demonstrē ekoloģiski atbildīgu pārvaldības modeli Latvijas privātajā sektorā.
Ekonomiku nevar nodrošināt bez drošiem un pastāvīgiem enerģijas resursiem, kas ir vēl viena reģionālās sadarbības prioritāte. Ir palielinājusies interese par saimnieciskās darbības attīstību jūrā, tostarp atjaunojamās enerģijas ražošanu jūrā. Mums jābūt tālredzīgiem, plānojot attīstību, jo jūra mums ir kopīga. Mēs īpaši atbalstām jūras telpisko plānošanu, kas ir iekļauta Latvijas likumdošanā par ekosistēmas pieejas īstenošanu cilvēku darbībai jūrā. Šajā ziņā mēs augstu vērtējam sadarbību starp Helsinku Komisiju un VASAB (Vīzija un stratēģijas apkārt Baltijas jūrai), kas ir īsts veiksmes stāsts par to pilnvaru īstenošanu, ko paredz Baltijas jūras rīcības plāns par jūras telpisko plānošanu pārrobežu kontekstā.
Dāmas un kungi!
Ir vēl viens būtisks jautājums, kuru nedrīkst ignorēt – klimata pārmaiņas. Zinātniskie pētījumi neatstāj vietu šaubām, ka klimata pārmaiņas ietekmē Baltijas jūras reģionu. Pielāgošanās klimata pārmaiņām un to seku mazināšanai ir jābūt šī reģiona prioritātēm. Klimata pārmaiņas var mazināt tās pūles, kas ir ieguldītas, lai cīnītos ar jūras piesārņojumu, ietekmēt ekosistēmas noturību, kā arī attīstību piekrastē un jūrā. Pēdējos gados mēs esam pieredzējuši palielinātu nokrišņu daudzumu, biežākas vētras, izteiktākus sausuma periodus, krasta eroziju un izmaiņas iekšzemes ūdeņu režīmā – tas viss ietekmē ekonomiku un mūsu dzīves sociālās jomas. Klimata pārmaiņas rada papildu spriedzi trauslajai Baltijas jūras ekosistēmai.
Ikvienai valstij ir jāiesaistās cīņā ar klimata pārmaiņām. Latvija jau ir sasniegusi 50% samazinājuma siltumnīcefekta gāzu emisijā, salīdzinot ar 1990. gada līmeni. Atjaunojamā enerģija veido 1/3 no kopējā enerģijas patēriņa. Mēs pilnībā apzināmies, ka turpmākais izmešu daudzuma samazinājums rada finansiālus un tehnoloģiskus izaicinājumus. Tā ir joma, kurā mēs redzam potenciālu ciešākai sadarbībai Baltijas jūras reģionā. Mēs varam strādāt kopā, lai uzlabotu enerģijas efektivitāti un paplašinātu atjaunojamās enerģijas izmantošanu, kā arī lai samazinātu mūsu reģiona ietekmi uz klimatu.
Latvija atbalsta Eiropas Komisijas centienus virzībā uz kopējas stratēģijas izstrādāšanu. Taču jāatzīmē, ka Baltijas jūras reģions plešas vēl aiz Eiropas Savienības robežām un mums ir jāmeklē platforma labākai sadarbībai ar kaimiņiem ārpus Eiropas Savienības.
Latvija ir uzsākusi darbu nacionālās stratēģijas pielāgošanās (adaptācijas) klimata pārmaiņām sagatavošanā. Mēs zinām, ka arī citas valstis strādā ar šo jautājumu. Mēs rosinām reģionu atbalstīt ciešāku sadarbību starp zinātniekiem un lēmējinstitūcijām. Tas celtu mūsu kopējo kapacitāti.
Latvija nopietni uztver savas saistības attiecībā uz kopīgo rīcību cīņā ar klimata pārmaiņām. Latvija kopā ar citām ES dalībvalstīm pievienojās Kioto protokola otrajam saistību periodam, kas ilgs no 2013. gada līdz 2020. gadam un izveidoja efektīvus mehānismus, lai cīnītos pret klimata pārmaiņām. Jautājums, kas mums ir jāizsver, ir stratēģiskā diskusija saistībā ar līgumu 2015. gadā par rīcību pēc Kioto protokola termiņa beigām. Latvija aicina visas Baltijas jūras reģiona valstis aktīvi iesaistīties sagatavošanas procesā, kas, kā lēsts, tiks pabeigts līdz 2015. gada beigām. Mēs aicinām visas puses izmantot šo Baltijas jūras reģiona augsta līmeņa tikšanos un citus mehānismus kā diskusiju platformu, lai apspriestu Kioto protokola nākotni.
Nobeigumā gribētu atzīmēt, ka Baltijas jūras reģions ir nozīmīgs ne tikai valstīm, kas atrodas pie jūras, bet arī visā Eiropā. Mūsu rīcība reģionā būtiski ietekmē tādu lēmumu pieņemšanu, kas saistīti ar jūras nākotni kopumā. Mums jāatbalsta ekosistēmas pieeja jūras un to ietekmējošo nozaru pārvaldībā. Mums jāatbalsta jaunās paaudzes ekoloģiski atbildīgā ekonomika un atjaunojamā enerģija. Mēs varam un mums jākļūst integrētākiem un jāveido ciešāka pārrobežu sadarbība, pieņemot drosmīgus un vienotus lēmumus par klimata pārmaiņu jautājumiem un jāiesaista visas reģiona puses.
Es vēlreiz gribētu pateikties organizatoriem un aicināt ikvienu uz rezultatīvām diskusijām par Baltijas jūras reģiona kopīgo un ilgtspējīgo nākotni. Paldies!