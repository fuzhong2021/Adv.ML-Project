    a) PSD – Transcrierediscurs – Presedinte Victor Ponta – Budapesta/ Speech of Victor Ponta at a conference of Social Democratic Party of Hungary in Budapest - March 2013
http://cafeneauapsd.wordpress.com/2013/03/09/psd-transcriere-discurs-presedinte-victor-ponta-budapesta/

Discurs susţinut de Victor Ponta, premierul României şi preşedintele PSD, la Budapesta 
Transcriere 
Dragi tovarăşi, dragi prieteni, jó napot kívánok! Sunt foarte recunoscător pentru că m-aţi invitat astăzi aici. Aveţi dreptate: sunt român şi mă numesc Victor! Mă aflu azi aici pentru a-mi exprima respectul şi prietenia pentru Partidul Socialist Maghiar, pentru poporul şi ţara dumneavoastră.
Astăzi este o zi specială, dar şi ieri a fost o zi la fel de specială, Ziua Femeii. Aş dori să le felicit pe toate femeile maghiare, dar nu doar din politeţe pentru dumnealor – aş vrea să subliniez faptul că datoria partidelor noastre este de a pune capăt oricărei discriminări bazate pe naţionalitate, sex sau religie. Este datoria partidelor şi mişcării noastre să pună capăt oricărei discriminări şi să spună o dată în plus că suntem cu toţii – absolut toţi – egali şi că avem aceleaşi drepturi.
De asemenea, mă aflu astăzi aici împreună cu Serghei Stanişev pentru a ne manifesta sprijinul şi prietenia pentru un lider al generaţiei noastre, Mesterházy Attila. Ştiu foarte bine cât de greu este în opoziţie, dar, alături de Serghei, am venit să îi spunem lui Attila că dacă va câştiga alegerile să conducă ţara îi va fi şi mai greu, însă îi doresc să aibă parte de această experienţă!
Ştiu foarte bine că ziariştii români şi maghiari vor discuta în seara asta despre acest eveniment şi sunt convins că vor exista ziarişti maghiari care îl vor critica pe Attila pentru că m-a invitat, aşa cum ştiu că vor exista o grămadă de ziarişti români care mă vor critica pentru că am acceptat această invitaţie. Dar, fiind prezent aici, sunt sigur că toate televiziunile, maghiare şi române deopotrivă, vor transmite acest eveniment şi acesta este lucrul cel mai important. Maghiarii şi românii vor putea să vadă şi să audă că putem convieţui, că putem fi prieteni şi că putem lucra împreună pentru viitorul nostru comun. Cred cu tărie că trebuie să trăim şi să lucrăm împreună pentru viitorul nostru şi mai cred că populismul, extremismul şi demagogia sunt împotriva intereselor ambelor popoare şi împotriva intereselor ambelor naţiuni – un lucru de care trebuie să fim conştienţi.
În 2003 am fost cel mai tânăr ministru din guvernul român şi în acea perioadă ţările noastre au semnat un acord istoric pentru a lucra, pentru a trăi şi pentru a lupta împreună pentru interesele noastre. De atunci nu am făcut prea mulţi paşi înainte şi cred că este datoria generaţiei noastre, a generaţiei mele şi a lui Attila, să regăsim calea spre a convieţui şi a munci împreună. Trecutul poate dezbina ţările şi naţiunile noastre, însă prezentul şi viitorul trebuie să fie comune, iar noi trebuie să credem în viitorul comun al ţărilor şi regiunii noastre. Ştiu cât de important este să dăm dovadă de respect, să respectăm toate drepturile minorităţii maghiare din România şi ale minorităţii româneşti din Ungaria şi cred că trebuie să facem acest lucru împreună. Adevăratele probleme dintre noi nu sunt steagurile sau deciziile extremiste. Între noi nu trebuie să existe decât decizia de a fi împreună, de a ne respecta reciproc şi de a înţelege că trebuie să convieţuim şi cred că trebuie să ne ocupăm de multe alte probleme care îi afectează pe maghiari, pe români şi pe bulgari: trebuie să ne ocupăm de problemele importante, şi anume locurile de muncă şi creşterea economică.
Am venit la Budapesta ştiind câte mii de maghiari au locuri de muncă pentru că îşi exportă produsele în România şi câţi români au slujbe mai bune pentru că muncesc împreună cu Ungaria. Am venit aici ştiind că ambele ţări duc o lipsă acută de solidaritate socială, de locuri de muncă şi de oportunităţi egale pentru popoarele şi ţările noastre. Dacă dorim tot ce e mai bun pentru ţările şi popoarele noastre, acesta va trebui să fie cea mai importantă preocupare pentru mine, pentru Attila şi pentru Serghei. Mă aflu aici pentru a spune că eu cred că putem reuşi doar împreună, nu separat. Doar în fotbal există o echipă care învinge şi una care pierde şi ştiu cât de important este fotbalul atât pentru maghiari, cât şi pentru români – de asta eu joc baschet! Acesta este viitorul pentru ţările şi popoarele noastre: dacă vom fi împreună, dacă vom comunica, dacă rămânem prieteni, putem câştiga împreună!
Aşadar, sok sikert! Köszönöm!
