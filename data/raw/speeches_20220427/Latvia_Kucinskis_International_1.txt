Ministru prezidenta Māra Kučinska uzruna Latvijas pievienošanās OECD līguma parakstīšanas ceremonijā
2016. gada 2. jūnijā
Ģenerālsekretāra Gurija kungs, Mundoza kungs,
Ekselences,
Dāmas un kungi,
Man ir liels gods un patiess prieks būt šeit un parakstīt Latvijas pievienošanās līgumu OECD.
Esmu pateicīgs OECD valstīm par uzaicinājumu pievienoties šai organizācijai. Tā ir atzinība neatlaidīgajam darbam, ko Latvija ir paveikusi iestāšanās procesa ietvaros.
Dalība OECD ir bijusi Latvijas mērķis jau divdesmit gadus, bet tas nekad nav bijis pašmērķis.
Esam tiekušies pievienoties līdzīgi domājošu valstu grupai, kuras vieno pārliecība, ka ‘plašāka sadarbība sniegs nozīmīgu ieguldījumu miermīlīgu un harmonisku attiecību veidošanā starp pasaules tautām’, kā tas teikts OECD Konvencijā.
1

Tā ir privilēģija - pievienoties šim ‘labāko prakšu klubam’ . Tajā pašā laikā apzināmies, ka līdz ar šo privilēģiju uzņemamies pienākumus un atbildību.
Latvijas pievienošanās process OECD jau ir devis konkrētus ieguvumus un uzlabojumus – piemēram, tas ir bijis dzinējspēks valsts kapitālsabiedrību pārvaldes reformai; un ir kalpojis kā papildu stimuls, lai celtu mūsu kapacitāti cīņai ar kukuļošanu starptautiskajos biznesa darījumos.
Taču, kā esmu to jau daudzkārt atzīmējis, šis ir tikai sākums. Mums priekšā ir vēl daudz sasniedzamā; un mēs paļaujamies uz jūsu atbalstu un ekspertīzi arī turpmāk.
Esmu pārliecināts, ka sasniegumi vienā sfērā ir atkarīgi no paveiktā citās. Mūsu ekonomiskie rādītāji var uzlaboties tikai tad, ja padarām izaugsmi iekļaujošu; ja veidojam sinerģijas starp izglītības, veselības un labklājības nozarēm. Arī spēcīgs un uzticams institucionālais un likumdošanas ietvars ir svarīgs mūsu ekonomiskās sistēmas un izaugsmes priekšnoteikums.
2

Kā OECD dalībvalsts Latvija ir apņēmusies būt aktīvs dalībnieks šīs organizācijas centienos rast atbildes uz mūsdienu globālajiem izaicinājumiem.
Turpmāko gadu laikā esam gatavi aktīvi strādāt pie prioritātēm, kuras pārrunājam šajā ministru sanāksmē – kā iedzīvināt mūsu valstu ekonomisko izaugsmi atbildīgā, iekļaujošā un ilgtspējīgā veidā; un kā efektīvi izpildīt saistības, kuras esam uzņēmušies.
Tāpat kā OECD dalībvalsts, mēs ar nepacietību gaidām iespēju dalīties savā pieredzē un zināšanās.
Tās būtu, piemēram, saistībā ar strukturālo reformu laicīgu ieviešanu 2008.-2009. gada finanšu krīzes pārvarēšanā; kā arī attiecībā uz efektīvas un inovatīvas metodes ieviešanu publiskā sektora pārvaldībā.
Un nobeigumā, es vēlētos atzīmēt iepriekšējo valdību, īpaši pašreizējā Eiropas Komisijas viceprezidenta V.Dombrovska, kā arī Latvijas valsts pārvaldes darbu ceļā uz iestāšanos OECD.
Vēlreiz vēlos pateikties visām OECD dalībvalstīm un sekretariātam, par stingto atbalstu un padomiem, ko saņēmām iestāšanās procesa gaitā. Šī ir bijusi bagātīga un iedvesmojoša pieredze.
3

Un vēlos apliecināt, ka Latvija būs aktīva dalībvalsts un kopā ar pārējām valstīm strādāsim komandā, lai meklētu labākos risinājumus šodienas globālajiem izaicinājumiem.
Ministru prezidents Māris Kučinskis
4
