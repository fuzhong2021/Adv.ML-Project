Didelė garbė pristatyti Permainų koalicijos sudarytos ir Prezidento patvirtintos Vyriausybės programą ir tuo pačiu pačią Vyriausybę.
Džiaugiuosi tuo, ką mums pavyko per šį laiką,  labai greitai prabėgusį po rinkimų,  pasiekti. Galiu drąsiai pasakyti, kad pirmą kartą nepriklausomos Lietuvos istorijoje koalicija formavosi tardamasi ne dėl postų (kaip pamenate, tai užtruko tik dvi dienas), bet tardamasi dėl esminių programinių dalykų – dėl Krizės įveikimo plano ir dėl Permainų programos. Kaip matėte ir girdėjote, diskusijos kartais būdavo karštos ir principingos. Bet svarbiausia, kad jos buvo vertybinės: didžiausios diskusijos vyko dėl idėjinių ar ideologinių dalykų – mokesčių dydžio, valstybės funkcijų apimties, paramos šeimai politikos, kovos su nesaikingu alkoholio vartojimu  ir daugelio kitų dalykų. Todėl šiandien turime išsamią, detalią ir gana tikslią Vyriausybės veiklos programą, kurios sudėtine dalimi yra ir jau visiems gerai žinomas  Krizės įveikimo planas, turbūt ilgiausiai ir karščiausiai diskutuotas.
Turiu pasakyti, kad ši diskusijų dvasia mane labiausiai ir džiugina bei teikia tvirto tikėjimo. Tikėjimo, kad ateina tikrų permainų metas, tikrų vertybinių permainų laikas. Ir tai tvirtinti man leidžia ta koalicinės Vyriausybės komanda, kuriai aš esu nuoširdžiai dėkingas už tai, kad ji sutiko eiti kartu ir prisiimti didelės atsakomybės naštą. 
Komanda yra stipri tuo, kad atstovaujame skirtingoms partijoms ir skirtingoms idėjoms, esame skirtingų charakterių ir  turime skirtingos patirties, bet esame vieningi savo pasiryžimu permainoms. Esame vieningi, esame ambicingi ir esame, drįstu tvirtinti, kitokie nei prieš mus dirbusi Vyriausybė. Esame pasiryžę kalbėti ir dirbti atvirai, sąžiningai ir atsakingai. Netiesos, demagogijos ir cinizmo laikas valdžioje baigiasi. Baigiasi pažadų be darbų laikas, prasideda sutartų didelių darbų laikas.
Mus vienija mūsų patirtis, sukaupta per Nepriklausomybės metus – mes esame ta karta, kuri nebijo didelių iššūkių ir didelių permainų. Per aštuoniolika Nepriklausomybės metų tai tapo mūsų visų kasdienybe. Lyginant mus su kitomis Europos tautomis toks gebėjimas keistis ir permainų alkis yra didelis pranašumas. Šį pranašumą privalome tinkamai išnaudoti.
Esame vieningi savo ambicija – Lietuva negali būti Europos atsilikėlė. Būdami dinamiški, nebijantys permainų, sąžiningi, solidarūs mes galime ir privalome ne tik efektyviai įveikti ekonominę krizę, bet ir padėti tvirtus pamatus ilgalaikei Lietuvos sėkmei.
Mūsų vienybė ir veikla grindžiama moralinėmis vertybėmis ir padorios politikos principais bei nuostatomis, kurios įtvirtintos Vyriausybės programoje. 
Penkioliktoji Vyriausybė savo veikloje mato tris svarbiausius tiek trumpalaikius, tiek ir vidutinės trukmės strateginius prioritetus, kurie ir sudaro visos Vyriausybės programos pamatą:
-privalome neatidėliotinai pasirengti šalies ekonomikos staigiam lėtėjimui ir to keliamoms didelėms įtampoms valstybės finansų sistemoje, ypač pavojingoms pasaulinės finansų krizės akivaizdoje;
-  privalome vykdyti esmines permainas tose šalies ir visuomenės gyvenimo srityse, kur iki šiol jos buvo atidėliojamos. Laikomės nuostatos, kad ekonomikos sunkmetis atveria galimybes sutelkti konsoliduotą visuomenės politinę valią tokioms esminėms permainoms. Esame įsitikinę, kad permainos yra neatidėliotinai būtinos iš esmės pertvarkant valstybės valdymą, suintensyvinant kovą su korupcija, pagreitinant strateginių energetikos problemų sprendimą, kuriant inovatyvią ekonomiką, pertvarkant švietimo ir sveikatos sistemas, įveikiant socialinę atskirtį;
-  mums tenka telkiančios lyderystės atsakomybė, kuri yra būtina tiek siekiant efektyviai įveikti artimiausio laikotarpio ekonominius sunkumus, tiek ir įgyvendinant esmines permainas. Tokią lyderystės atsakomybę Vyriausybė gali realizuoti tik atviros ir sąžiningos veiklos, konstruktyvaus dialogo su visuomene ir jos grupėmis keliu.
Turėdami šiuos – paprastus ir aiškius – tikslus ir strategines kryptis prieš akis,  kviečiame: pradėkime. Pradėkime būtinas permainas! Laikas pribrendo.
Labai trumpai apie mūsų programos esminius strateginius akcentus.
Krizės įveikimo planas. Daug apie jį nebekalbėsiu, nes apie jį iki šiol buvo daugiausia viešai kalbėta. Tačiau noriu pabrėžti keletą dalykų: tai tikrai ambicingas planas. Jo bendra vertė – 5 milijardai litų, o tai reiškia 5% nuo BVP. Tenka pastebėti, kad  analogiški antikriziniai ES, JAV, Britanijos ar Prancūzijos planai nesiekia ir 1% nuo BVP. Tai, kad mes sutarėme dėl tokio plano, man leidžia su santūriu optimizmu žiūrėti į kitus metus – šis planas padės mums sėkmingai išgyventi nelengvą laikotarpį, kuris atneša nemažų iššūkių, bet turime būti pasiruošę ir bet kokiems naujiems išmėginimams, kurie nuo mūsų pačių gali ir ne visai priklausyti.
  Artimiausiomis dienomis turėsime galimybės aptarti mūsų planus su tradicine, kiekvienais metais atvykstančia TVF misija, bet turiu nuliūdinti gandų mėgėjus – šiandien nematau jokio poreikio Lietuvai skolintis iš TVF, o tuo labiau nematau jokio poreikio ir jokių galimybių kalbėti apie lito devalvavimą. Tačiau TVF ekspertų patarimai visuomet buvo ir yra didžiai vertingi. Tenka apgailestauti, kad prieš keletą metų Vyriausybė neišgirdo TVF ekspertų perspėjimų dėl gresiančios ekonominės krizės Lietuvai, jeigu Vyriausybė nesiims valdyti ekonomikos perkaitimo. Vyriausybės to nesiėmė, ir sulaukėme krizės.
  Kartais girdžiu priekaištus, kad mes perdaug niūriai piešiame artimiausio laikotarpio ekonomikos perspektyvas. Tikrai to nedarome – tai, kad Lietuvoje kitais metais matysime ekonomikos recesiją su  –1.5% BVP susitraukimu, nėra kažkas niūru ar baisu. Galime pasidrąsinti, kad galingojoje Vokietijoje recesija sieks apie -1%, mūsų kaimynėje Estijoje – 3.5%, o Latvijoje – 5%. Taigi -1.5% nėra toks gąsdinantis dalykas, bet tam, kad jį pergyventume daugmaž sėkmingai, reikia įgyvendinti 5 mlrd. Lt vertės mūsų parengtą planą. Ir mes jį įgyvendinsime, jeigu iš Seimo gausime mandatą – pritarimą mūsų Vyriausybės programai. Gąsdintis reikėtų, jeigu Lietuva tokio plano neturėtų.
Esminių permainų planas
Vyriausybės programoje išskyrėme esminių permainų paketą pabrėždami tas sritis, kurioms artimiausiu metu skirsime ypatingą dėmesį. Dar ir dar kartą galiu pakartoti tai, ką ne vieną kartą esu sakęs – ekonominis sunkmetis yra geriausias laikas drąsioms permainoms, kurios seniai buvo reikalingos. Geriausias laikas, nes sunkmetis sutelkia ir priverčia veikti. Kol ekonomika, Vyriausybei nieko neveikiant,  savaime auga po 8-10 %, Vyriausybei labai sunku imtis kokių nors permainų, nes pagunda ir toliau nieko neveikti visada būna stipresnė (kaip Vyriausybė pasiduodavo tokioms pagundoms, matėme 7 metus). Todėl savotiškai galime net padėkoti tam, kad šventė Lietuvoje baigiasi – tai privers mus dirbti.
Kalbėdamas apie esmines permainas taip pat jau ne pirmi metai kartoju, kad turime tris didžiausias bėdas, kurias reikia nedelsiant įveikti. Tos bėdos – tai nestabdoma tautos erozija, ekonominės minties ir  ekonominės politikos stagnacija  bei valdžios neveiksnumas. Šioms trims bėdoms įveikti ir skiriame ypatingą dėmesį Permainų 7 svarbiausių sričių pakete, kurį esame pasiruošę pradėti įgyvendinti nuo pirmųjų dienų.
Mano įsitikinimu, pats aktualiausias dalykas artimiausiame laikotarpyje – valdžios neveiksnumo įveikimas. Be modernių, skaidrių ir efektyvių valdžios instrumentų valstybė yra bejėgė įgyvendinti kokias nors permainas. Todėl programoje daug dėmesio skiriame visų pirma ilgalaikiams mūsų valstybės valdymo modernizavimo projektams: moderniosios viešosios vadybos, strateginio veiksmų ir su tuo susietų biudžetų planavimo principų įgyvendinimui. Ne mažiau svarbus yra ministerijų funkcijų išgryninimas, sutelkiant reikalingus administracinius  pajėgumus tose srityse, kurios turės ypatingą reikšmę valstybės gyvenime vidutinės trukmės laikotarpiu. Tuo pagrįstas yra mūsų siekis įkurti atskirą Energetikos ministeriją, pertvarkyti Socialinių reikalų ir darbo ministeriją ir vietoje jos įsteigti Šeimos ir socialinių reikalų ministeriją. Lygiai taip pat esame įsitikinę, kad yra būtina neatidėliotina ministerijų valdymo pertvarka – išgryninant politinės atsakomybės ir valstybės tarnybos atsakomybės lygmenis. 
Ne mažiau svarbu bus peržiūrėti ir audituoti valstybės funkcijas bei veikiančias institucijas: ar tikrai visos jos yra reikalingos, ar tikrai galime jas finansuoti valstybės lėšomis, jeigu esame pasiryžę likti šalimi su viena mažiausių mokestinių naštų Europoje. Negalime toliau sau leisti tokios “prabangos”: mokesčių našta mažiausia Europoje, o norai iš valstybės biudžeto finansuoti valstybės funkcijas – kaip Skandinavijoje, kur mokesčių našta Europoje yra didžiausia. Programoje esame įsipareigoję išlikti tarp šalių su mažiausia mokestine našta, ir tai reiškia, kad atitinkamai turime apsispręsti dėl iki šiol finansuotų valstybės funkcijų.
Valstybės valdymo pertvarka nieko nereikš, jeigu kardinaliai nepadidinsime savivaldos galių ir atsakomybės. Todėl esame pasiryžę neatidėliojant naikinti apskritis, o absoliučią daugumą jų funkcijų perduoti savivaldybėms. Biurokratijos saulėlydis prasidės nuo saulėlydžio apskritims. Vietoje apskričių gims regionai, kurių vienintelė funkcija bus regionų plėtra ir ES paramos tokiai plėtrai panaudojimas. Mūsų pasiryžimą tikrai regioninei politikai demonstruoja ir mūsų įsipareigojimas Kaimo reikalų ministeriją perkelti į Kauną, o šios ministerijos Žuvininkystės departamentą – į Klaipėdą.
Tokios valstybės valdymo permainos yra būtinos tam, kad valdžia tikrai pradėtų tarnauti žmonėms. Ne valstybės tarnautojai yra blogi, o valstybės valdymo dabartinė sistema yra bloga. Dėl tokios sistemos žmonės neranda tiesos ir teisingų sprendimų, dėl tokios pasenusios, biurokratinės valdymo sistemos joje dirbantys valstybės tarnautojai yra priversti rūpintis įvairiomis niekam nereikalingomis biurokratinėmis ataskaitomis ar pažymomis, o ne kasdieniais žmonių rūpesčiais. Esu įsitikinęs, kad valdžios institucijų vertinime esminiu turi tapti žmonių pasitenkinimas ir pasitikėjimas jomis.
Permainoms yra būtinas valdžios gebėjimas prisiimti telkiančios lyderystės naštą. Tam reikia trijų dalykų: tarpusavio pagarbos,  tarpusavio pasitikėjimo kultūros ir nacionalinės ambicijos. 
Pirmiausia valdžia turi pradėti gerbti savo šalies piliečius, tikėdama, kad ir piliečiai kada nors  ims šiek tiek daugiau gerbti valdžią. Tai gali pasiekti tik sąžininga, nesavanaudiška ir nekorumpuota valdžia. Nebijanti sakyti tiesos ir nebijanti išgirsti tiesą. Privalome pagaliau įveikti korupcijos vėžį. Jeigu to reikia mūsų kūno sveikatai, nebijokime net ir negailestingiausių operacijų. 
Tarpusavio pasitikėjimas yra ne mažiau svarbi vertybė, jeigu norime turėti veiksmingą demokratiją. Pasitikėjimui reikia dialogo kultūros. Diskusija yra link tarpusavio pasitikėjimo vedantis dialogas. Tokio dialogo pavyzdį visų pirma turi parodyti valdančioji koalicija ir parlamentinė opozicija. Tarpusavio pasitikėjimo stiprinimas nereiškia, kad opozicija turi atsisakyti konstitucinės priedermės kritikuoti valdžią, o valdžia atsisakyti žmogiško malonumo kartais švelniai pasišaipyti iš opozicijos. Tarpusavio pasitikėjimo stiprinimas reiškia, kad turime ieškoti sutarimo dėl strateginių prioritetų ir dėl nacionalinės ambicijos. Ir tokio sutarimo turime ieškoti ne tik čia, užsidarę Seimo rūmuose, bet turime ieškoti ir plačioje visuomenėje. 
Nacionalinė ambicija yra tai, dėl ko visų pirma turime sutarti. Sutarti su mūsų tauta, kurioje nusivylimo, netikėjimo, tarpusavio nepasitikėjimo yra gerokai per daug. Vyriausybės programoje įsipareigojame parengti ir pasiūlyti pasirašyti naują Nacionalinį susitarimą dėl svarbiausių permainų.  Aš jį pavadinčiau Nacionalinės ambicijos susitarimu. Mums reikia patikėti, kad mes galime ir privalome būti dinamiški, modernūs, solidarūs, kad mes galime čia, Lietuvoje, sukurti savo tautai padorų gyvenimą. To galime pasiekti tik tada, jeigu tokiai ambicijai telksimės visi. Todėl ypatingą dėmesį skirsime dialogui su visuomene. To siekdami skatinsime ir kursime mechanizmus visuomenės konsensusui ir tarpusavio pasitikėjimui svarbiausiais strateginiais klausimais surasti ir puoselėti. Sekdami daugelio Europos valstybių pavyzdžiu, steigsime Nacionalinę ekonomikos ir visuomenės reikalų tarybą, į kurią įeis žymiausi verslo, mokslo, visuomenės atstovai ir kuri svarstys svarbiausius ekonominės ir socialinės politikos klausimus ir patars Vyriausybei. Skandinavijos šalių pavyzdžiu įsteigta Nacionalinė globalizacijos taryba padės ieškoti sutarimo rengiant Lietuvos atsakus į globalius iššūkius.
Veiksminga valdžia, valdžia, gebanti veikti dinamiškai ir strategiškai, valdžia, sauganti pagarbos, tarpusavio pasitikėjimo ir nacionalinės ambicijos vertybes, yra pajėgi spręsti ir likusias dvi didžiąsias mūsų gyvenimo problemas:  tautos erozijos ir ekonominės politikos stagnacijos problemas.
  Šeima, gimstamumas, socialinė atskirtis, alkoholizmas, socialinė atskirtis, švietimas ir kultūra, sveikatos apsauga – visa tai yra didžiulis susikaupusių problemų ir valdžios nenuveiktų darbų laukas. Šiame lauke yra ir skaudi tautos dabartis, ir mūsų visų ilgalaikė ateitis. Vyriausybės programa pateikia aiškią strategiją, kaip gydyti didžiausias visuomenės ligas ir kaip kurti sėkmės Lietuvą. Tam reikalingos didelės permainos, kuriomis turime suderinti tikrą, nuoširdų solidarumą ir asmeninę atsakomybę ne tik už savo, bet ir už viso krašto ateitį. Mes esame pasiryžę didelėms permainoms švietime, ypač aukštajame moksle, ir sveikatos apsaugoje, toms permainoms, kurios ilgą laiką buvo žadėtos, bet taip ir nepradėtos. Lygiai taip pat esame įsitikinę, kad atėjo laikas, nors gal ir gerokai pavėlavęs,  realizuoti valstybės pareigą paremti šeimą. Rūpestį kelia ir nemažėjanti, o, tarpais atrodo, net ir didėjanti socialinė atskirtis. Mūsų siūlomos permainos mokesčių politikoje yra nukreiptos ir į tai, kad padėtume tiems, kuriems to tikrai reikia, tikėdami, kad turtingesni prie to solidariai prisidės. Esame įsitikinę, kad efektyviausiai socialinę atskirtį ir elgesio skurdą galėtume įveikti, jeigu žymiai labiau pasitikėtume bendruomenėmis, ypač religinėmis.
Šalies ekonomikos ir finansų reikalai bus svarbiausias rūpestis artimiausiu laikotarpiu. Bet ne tik krizės suvaldymas ir šalies finansų sistemos stabilizavimas mums rūpi. Ekonominis sunkmetis reikalauja ir neatidėliotinai ieškoti pačių radikaliausių veiksmų, kaip padėti verslui. Mes neturime milijardų, kaip kitos šalys, kad galėtume stimuliuoti mūsų ekonomiką, tačiau turime visas galimybes pasirūpinti radikaliu “verslo saulėtekiu”: radikaliai palengvintomis sąlygomis smulkaus ir vidutinio verslo, darbo rinkos lankstumu, lengvesniu priėjimu prie įvairių finansinių instrumentų (mikrokreditų, mokestinių kreditų, rizikos kapitalo). Mums žūtbūt yra reikalingos kardinalios permainos investicijų pritraukimo ir eksporto skatinimo politikoje. Esame įsipareigoję ne pasyviai laukti, kol kokios nors investicijos ateis į Lietuvą, ar kol koks nors verslas atras naujas eksporto rinkas, esame pasiryžę pertvarkyti institucijas ir imtis agresyvios bei taiklios “medžioklės”: medžiosime ir geriausias investicijas, ir naujas rinkas eksportui. 
Finansų politikoje būsime liberaliai konservatyvūs ir svarbiausiu strateginiu tikslu laikome euro įvedimą tada, kai būsime tam pasiruošę, tačiau apie tikslesnes datas kalbėti galėsime, matyt, tik po 2011 metų.
Šalies ekonomikos perspektyvoms ne mažiau svarbi yra ir energetikos perspektyva. Tikiu, kad įkūrus naują Energetikos ministeriją žymiai sparčiau pajudės ne tik strateginiai energetikos projektai ir pasirengimas gyvenimui po to,  kai Ignalinos AE bus uždaryta, bet žymiai geriau tvarkysimės ir Lietuvos viduje su energetikos monopolistais bei jų nepasotinamu noru didinti energetikos kainas net ir tuo metu, kai pasaulyje energetinių resursų kainos drastiškai krenta. Laikas baigti su ta stebuklinga ir nesuvokiama situacija, kai pasaulyje energetinių resursų kainos tai kyla, tai krenta, o Lietuvoje energetikos kainos tik kyla. Ne mažiau svarbu mums bus labai greitai išmokti energetinius resursus naudoti žymiai taupiau ir išmokti, kad, pvz., šilumą galima gaminti ne vien tik deginant importines dujas. 
Energetinis saugumas liks vienu iš svarbiausių užsienio politikos ir nacionalinio saugumo politikos prioritetų. Energingas, efektyvus ir nuoširdus  tęstinumas tos užsienio politikos, kurią iki šiol vykdė prezidentas V.Adamkus, bus ryškiausias mūsų darbų užsienio politikos baruose bruožas. Atvira diskusija, o ne vien kabinetiniai ar koridoriniai sprendimai bus svarbus instrumentas išsaugant ir stiprinant visuomenės pasitikėjimą pasirinkta užsienio politikos kryptimi. Esu įsitikinęs, kad strateginei partnerystei trukdančios smulkios, tačiau jau seniai gadinančios tarpusavio pasitikėjimą problemos turi būti nedelsiant sprendžiamos: ar tai būtų pavardžių rašymas, ar religinių bendruomenių turto grąžinimas. Dešimtmečius trūkę pažadai turi būti pakeisti kelių savaičių darbais. Mažiau pažadų, daugiau darbų, – toks bus mūsų veiklos moto.
Ir pagaliau krašto saugumo reikaluose sieksime paprasto principo: ne vien NATO turi mus apsaugoti. Ir patys savimi turime pasirūpinti. Teritorinės gynybos doktrina turi būti paremta realiais resursais ir realiais planais. 
Apie programą būtų galima kalbėti dar daug ir ilgai. Nepaliečiau tokių svarbių temų, kaip teisingumas,  žemės ūkis ar susisiekimas, informacinė visuomenė ar jaunimo politika. Tai nereiškia, kad tai nesvarbios temos. Tai reiškia tik tiek, kad negaliu piktnaudžiauti jūsų kantrybe. Tačiau baigdamas noriu dar kartą pasakyti: permainos, ambicija, tarpusavio pasitikėjimas – tai pagrindiniai žodžiai, kurie mus visus turėtų sutelkti bendrai atsakomybei. Tikiuosi, ir tuos, kuriems likimas lėmė laikinai pabūti opozicijoje.
Ačiū už dėmesį.
