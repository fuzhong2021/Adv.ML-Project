HORN GYULA MINISZTERELNÖK FELSZÓLALÁSA 
AZ EURÓPAI BIZTONSÁGI ÉS EGYÜTTMŰKÖDÉSI ÉRTEKEZLET (HELSINKI) ZÁRÓOKMÁNYA ALÁÍRÁSÁNAK 20. ÉVFORDULÓJA ALKALMÁBÓL RENDEZETT ÜNNEPI SZIMPÓZIUMON (Helsinki. 1995. augusztus 1.)

Korunkban Kelet-Közép-Európa több országára jellemző újabb keletü probléma nemzetállamok létrehozására törekvő szándék. Homogén nemzetállamokat érteni ez alatt - mindenképpen anakronisztikus jelenség, hiszen ez a törekvés figyelmen kívül hagyja az egyes országokban élő nemzeti kisebbségek, etnikai csoportok jogainak érvényesítését, végső soron az etnikai társadalmi és politikai pluralizmus követelményeit. Ezzel függ össze, hogy több helyütt megkérdőjelezik a határok érvényességét: a kisebbségek jogai és e jogok érvényesítése minden országban valahogyan kapcsolódik ugyanis a határok kérdéséhez is. 
Az EBEÉ - ma már EBESZ - működésének egyik problémája az, hogy mennyiben lehet maradéktalanul tiszteletben tartani az egyes államok belső jogrendjét, összhangban a nemzetközi normák követelményeivel; hogyan lehet a kettő között összhangot teremteni? Mit tesz a nemzetek közössége azért, hogy a belső jogrend, a belső politikai és jogi gyakorlat ne kerüljön szembe a nemzetközi normákkal és követelményekkel? 
Meggyőződésünk szerint az EBESZ-nek jelentősen erősítenie kellene tevékenységét a konfliktusok megelőzését célzó preventív megoldásokkal. Európai és általános nemzetközi tapasztalat az. hogy sokkal nehezebb egy már kialakult válságot kezelni - lásd Jugoszlávia példáját! -, mint megelőzni az ilyen problémákat, preventív eszközökkel. 
* 
Ugyancsak általános nagy probléma a biztonság kérdése. Vitatott ma is ebben a térségben a NATO-hoz való viszony. Mi úgy ítéljük meg, hogy az integráció nem csupán a gazdaságban, hanem a politikában és a biztonságpolitikában is világjelenség. Nem arról van szó, hogy a NATO akarja bővíteni a maga hatóterületeit és terjeszkedni akar keleti irányba, hanem az új államok törekvéseiről van szó, az új államok jelentkezéséről. Ha ezek a NATO-ban látják biztonságuk garanciáit, akkor ezt az igényt akceptálni kell. 
Általában a világ számára, de számunkra is rendkívül fontos Oroszország nemzetközi magatartása. Arra van szükség, hogy Oroszország az eddigieknél is nagyobb mértékben kapcsolódjon be a nemzetközi - főleg az európai - szervezetek munkájába. Fontosnak tartanánk, hogy az Európa Tanács megelőlegezze annak a lehetőségét, hogy Oroszország tagja lehessen a szervezetnek, hiszen ez kötelezettségek vállalásával is jár. 
Biztonsági probléma a délszláv helyzet és a boszniai háború, amivel több nemzetközi szervezet is foglalkozik, sajnos kevés eredménnyel. Bármennyire is katonai konfliktusról van szó Boszniában, ezt is csakis politikai-diplomáciai eszközökkel lehetséges rendezni. Tárgyalásokra, új fórumokra van szükség, ahol egy asztalhoz ülhet az Egyesült Államok, Oroszország, az EU-"Trojka", Milosevics, Tudjman. 
Izetbegovic, minden érdekelt és érintett fél. 
Magyarország mint az EBESZ Soros Elnöke, kész egy ilyen tanácskozásnak otthont adni. 
* 
Új kihívás napjainkban a gazdasági egyenrangúság kérdése is. Folyamatosan növekszik a különbség Európa nyugati és keleti fele között, de Európa nyugati és középső része között is. Ez destabilizáló tényező a gazdasági-szociális problémák miatt, és az ezek nyomán születő környezetvédelmi gondok miatt is. Tudjuk, vita folyik az Európai Unión belül, hogy bővíteni vagy mélyíteni kell-e az integrációt. De megítélésünk szerint ez mesterséges kérdésföltevés, mert az Európai Unión belüli problémák nem szabad hogy akadályozzák az Unió kiszélesítésének a folyamatát. Óriási gond, hogy az Európai Unió gyakorlatilag keveset tesz a közép-európai országokban azért, hogy ott mielőbb megteremtődjenek a csatlakozás feltételei. Márpedig Közép Európa, még inkább Kelet-Közép-Európa egyedül nem képes a tagság pénzügyi feltételeit, forrás-szükségleteit megteremteni. A térségünk legnagyobb gondja a szükséges tőke hiánya. Ez nemcsak azt jelenti, hogy lassabban és nehezebben megy végbe az átalakulás, hanem azt is, hogy a piacgazdaság vesztesei számára nem marad anyagi eszköz a kompenzálásra: ez pedig újabb és újabb feszültségeket szül, destabilizálja nemcsak a régiót, hanem egész Európát. 
Ideje felismerni, hogy a Nyugat biztonsága és fejlődése szempontjából is sorsdöntő, hogy miként haladnak előre azok a folyamatok, amelyek Kelet-Közép-Európában a nyolcvanas évek végén és a kilencvenes évek elején oly látványosan elkezdődtek. Ma az említett destabilizáló tényezők gyengítik az egymásrautaltságot, márpedig a kölcsönös függőség a mai Európának éppen olyan realitása, mint volt a korábbi időkben.