Name: Benigno Aquino III
Speech category: Campaign
Date: 25 February 2010
Location: To be determined
Title: Benigno Aquino III’s people power anniversary speech
Brief description: This speech was delivered at the beginning of the campaign period for the 2010 presidential election.
Mga minamahal kong kasama, kapatid at kababayan:
Noong madaling araw ng Setyembre 23, 1972, dumating ang mga sundalo at dinakip ang aking ama. Kami naman ay ginising ng aming ina, at sinabi sa amin kung ano ang nangyari.
Labing-dalawang taong gulang lamang po ako noon. Kinulong ang aming ama kahit na siya ay walang sala. At doon nagsimula ang aming Kalbaryo.
Marami ang naniniwala noon na siya ang magiging susunod na Pangulo. Nguni’t sa araw na iyon, bigla siyang itinuring na pangunahing kaaway ng estado bagama’t wala siyang kasalanan.
Bumaliktad ang aming mundo. Itinakwil kami ng mga taong nangako na hindi kami iiwan.
Mula sa inaasahang magandang kinabukasan, nag-umpisa ang bangungot ng martial law.
Mula grade one hanggang grade six, ako po ay nasa top ten ng aking klase. Naghahanda para sa isang magandang kinabukasan. Nguni’t ng dumating ang martial law, parang naging imposible ang magkaroon ng isang kinabukasan.
Dahil doon, mahirap magsumikap na mag-aral nang mabuti parang sa isang kinabukasang walang taglay na pag-asa.
Ang aming nanay ang tumayong ama at ina ng aming pamilya.
Para makapiling ang aming ama, kailangan pa naming humingi ng permiso sa mga namamahala ng martial law.
Ako’y isang batang musmos na walang magawa habang niyuyurakan ang dangal ng aking ina at ang mga kapatid na babae nang sumailalim sila sa strip search tuwing dadalaw sa aming ama.
Pinahuhubad halos ang buong kasuotan ng aking ina at mga batang kapatid na babae.
Isang taon bago nag-martial law, inakusahan ni Ginoong Marcos ang aking ama ng kung anu-anong krimen. Sagot ng aking ama: isakdal mo ako sa korte. Ang nag-akusa sa aking ama ay si Ginoong Marcos. Ang humatol sa aking ama ay mga galamay niya. Ang desisyon nila ay inihain muli sa kanya para suriin.
1976, at 16 years old na ako. Dumating ang panahon ng paghatol sa aking ama ng isang military commission.
Yaman din lamang tapos na ang desisyon bago pa nag-umpisa ang paglilitis, nagpasiya ang aking ama na mag-hunger strike bilang pagprotesta sa kawalan ng katarungan.
Araw-araw, nakita kong unti-unting nauupos at nauubos ang buhay ng aking ama. Bakit humantong dito ang kanyang sakripisyo? Bakit kailangang ang taong walang sala na dumaan sa ganitong paghihirap?
Sa bawa’t isa noong apatnapung araw, patindi na patindi ang poot at galit na nabubuo sa aking kalooban. Mauunawaan naman ninyo siguro kung bakit ganoon na lamanag ang aking naramdaman.
Ilan kaya sa atin ang kayang magtiis at magtimpi sa ganoong sitwasyon?
Tuloy-tuloy pa rin ang pagsubok at panganib na hinarap namin, hinarap nating lahat.
Nasubukan na po ba ninyo na makulong ng Pasko at Bagong Taon para lang makapiling ang inyong mahal sa buhay na walang sala?
Nakaranas na ba silang mag-iyakan ang kanilang buong pamilya pagsapit ng Bagong Taon sa loob ng maliit na selda, samantalang nagdiriwang at nagsasaya sa labas ang buong daigdig?
Nakaranas na ba silang maging Kuya at Tatay sa mga kapatid na babae sa murang edad ng kanilang pagbi-binata?
Sa daloy ng panahon, napilitan po akong tanggapin na lamang — kagaya ng milyung milyong Pilipino — ang kawalan ng karapatan sa lahat ng larangan.
Ang hirap na aming dinanas, ang sakit ng kalooban, ang kawalan ng katarungan sa amang minamahal — iyan po ang siyang nagpanday ng aking ugali at pagkatao.
Sakripisyo — para sa bayan. Sakripisyo — para sa paninindigan. Sakripisyong may halong dalangin at pag-asa na may Panginoong Diyos na sa takdang oras ay iwawasto ang mali.
Kaya sa mga nanlalait hindi lang sa akin kundi sa panawagan ng panahon, simple ang sagot dito: ito ang ating tadhana.
Ang nais nila ay talikuran ko — at talikuran natin — ang ehemplo at prinsipyo ng aking mga magulang at ang magandang halimbawa na ibinigay hindi lang sa kanilang mga anak, kundi sa buong sambayanan.
Totoo naman na hindi mahirap ang angkan ng aking ama. Nguni’t pinili niyang magpakatotoo at tinalikuran niya ang alok ng kapangyarihan at salapi para ialay ang kaniyang buhay sa ating bayan.
Naalala ko po ang liham na sinulat ng aking ama noong siya ay nasa bilangguan.
Limampung taong gulang ang aking ama noong siya ay pinaslang. Ngayon ay 50 taong gulang na rin po ako.
Ang sabi sa akin ng aking ama:
“The only advice I can give you: Live with honor and follow your conscience.   There is no greater nation on earth than our Motherland. No greater people than our own. Serve them with all your heart, with all your might and with all your strength.   Son, the ball is now in your hands.”
Totoo naman na hindi namulat sa hirap ang aking ina, nguni’t ang pinili niyang pamumuhay ay ang paglingkuran ang bayan at iangat ang mga mahihirap — at hindi ang sarili niyang kaginhawaan.
Binigay nila sa ating bayan ang mga bagay na hindi kayang bilhin ng sinuman: ang kanilang sakripisyo. Ang kanilang paninindigan. Kung may inaapi, kung may pinagsasamantalahan, matatag ang kanilang paninindigan: ipadama at patunayang hindi sila nag-iisa.
Ang lahat ng hirap na aming dinanas ay tinumbasan ng sambayanang Pilipino ng pagmamahal.
Pagmamahal sa aking amang si Ninoy na pinaslang nang walang habag, at milyun-milyon ang nakiramay. Pagmamahal sa aking inang si Cory na ipinagdasal ng sambayanan nuong nakaratay sa sakit, at pakikiramay nang siya ay mahimlay.
Sa lahat ng aming sakripisyo, sa lahat ng aming trahedya, hindi ninyo kami pinabayaan. Hindi ninyo kami nilisan. Ipinadama ninyo sa amin na hindi kami nag-iisa.
Sa aking pananaw, hindi lang ito dahil sa halimbawa nila Ninoy at Cory.
Nakita lamang nila ang ayaw kilalanin ng mga sugapa sa kapangyarihan at pangungurakot: na ang Pilipino ay disente, may dangal, may malasakit at may paninindigan. Mahaba ang ating pasensya, nguni’t habang tayo’y nagtitiis, nandun ang kaalaman na may araw din ng pagtutuos, may araw din para sa tunay na katarungan.
Dumating nga ang araw na iyon nung Pebrero beynte-singko, 1986: ito na ang kabaligtaran nung lagim na pinagdaanan ng ating lipunan.
Dahil sa People Power, nanumbalik ang demokrasya. Dahil sa People Power, nanumbalik ang ating karapatang pumili at maghalal ng ating mga pinuno. Dahil sa People Power, nanumbalik ang mga karapatang pang-tao.
Dahil sa People Power, taas-noo tayong lahat. Inawit pa natin na ito ang handog ng Pilipino sa mundo. Naging inspirasyon tayo ng marami pang bansa sa Asya at sa Europa na nag-People Power din upang itanghal ang demokrasya.
Kaya nang nagtagumpay ang People Power sinabi natin, ayon sa kanta,
Ating kalayaan kay tagal nating mithi.
‘Di na papayagang mabawi muli.
Ngunit ano ang naganap mula noon?
Noong 2000, nanaig muli ang korapsyon sa pamahalaan.
Nanindigan tayong muli at nagkaroon ng pangalawang People Power, nguni’t ano ang ginawa ng ating niluklok na Pangulo?
Bakit hanggang ngayon ay saksi pa rin tayo sa pagpapasasa at pangungurakot ng iilan habang sila ay nagpahirap nang nagpahirap sa milyung-milyong Pilipino?
Bakit hanggang ngayon ay pilit na ayaw pa ring harapin ang usapin ng ‘Hello Garci’? Di ba ang walang sala, nagmamadali pang patunayang mali ang nagpaparatang? Limang taon na ang nakalipas, kulang pa ba?
Bakit pinayagan ang mga kaalyado na magtatag ng mga sari-sariling kaharian? Bakit sukdulan na ang paggamit ng karahasan hindi lamang ng baril at armas, kundi maging chainsaw at backhoe? Bakit kailangang maganap karumal-dumal na Maguindanao massacre?
Talaga bang ang mga mandaraya, manlilinlang at magnanakaw ay palagi na lamang mamamayani?
Palalim ng palalim ang ugat ng kanilang kasakiman habang lalong naghihirap ang taong-bayan.
Noon, si Marcos ang tanging batas. Ngayon, sa maraming pagkakataon, ay tila hindi na ginagalang ang batas, pati na ang ating Saligang Batas.
Noon, ang eleksiyon ay Lutong Makoy; ngayon, ang eleksyon ay Lutong Gloria at Garci.
Noong araw, namomorsiyento sa proyekto ang mga tiwali. Ngayon, ang naiiwan sa proyekto ay iilang porsiyento na lamang.
Pilit tayong pinapaniwala na wala tayong magagawa.
Kailangan tayong magbalik-tanaw sa nakalipas.
Mayroong isang Ninoy Aquino. Hinarap ang maliwanag na panganib sa buhay niya. Para magkaroon tayo ng pagkakataon na magkaroong ng mapayapang pagbabago.
Pinatay siya ng walang pakundangan ng mga gahaman sa kapangyarihan. At sa kanyang pagyao, nabuhay ang ating demokrasya.
Mayroong isang Cory Aquino. Ipinagpatuloy niya ang laban — hanggang naibalik natin ang demokrasya.
At kahit tapos na ang panunungkulan, hindi ni minsang tumangging manindigan para ipagtanggol ang demokrasya sa bawa’t panganib.
May mga tao at puwersang gustong isantabi ang kapakanan ng karamihan alang-alang sa kanilang makasariling interes.
Habang nangingibaw ang ganitong palakad, palubog nang palubog ang buhay ng nakararaming dukha at kapus-palad.
Minsan may isang diktador na nangahas na umapi ng isang bansa. Sambayanang Pilipino, sumunod sa halimbawa ni Ninoy at ni Cory. Gumising at nanindigan, at itinaboy ang mapangahas.
Ngayon, naghahari na naman ang mga sumunod sa yapak ng nangahas.
Kayong mga nandito, naninindigan at nagbibigay-babala sa mga mapangahas:
Humanda na kayo sa araw ng pananagutan. Gumising na kayo sa katotohanan. Mulat na ang sambayanan.
Noong panahon ng kadiliman, ang katanungan ay:
Sino ang kikilos upang ibalik tayo sa liwanag?
Sa inyong pakikiisa, sinagot na ninyo ito.
Ngayon, kumikilos na ang sambayanang nangarap muli, at natatanaw na natin ang maliwanag at maaliwalas na kinabukasan kung saan ang pangarap ay magkakatotoo din.
Minsan, may isang Ninoy Aquino, nag-iisa sa kanyang bartolina. Nangahas siyang mangarap. At nang lumaon, tumugon sa kanyang hamon ang milyun-milyong Pilipino — at nakamit natin ang kalayaan.
Ngayon, wala na tayong dapat pang ikatakot. Tayo ay gising na. Tayo ay mulat na. Tayo ay kikilos na upang makamit ang tagumpay: Taas-noo muli ang Pilipino sa mundo.
Maraming salamat at magandang gabi po sa inyong lahat!
February 25 2010