http://gov.ro/ro/stiri/premierul-dacian-ciolo-a-participat-la-sedinta-festiva-a-curtii-constitutionale-prilejuita-de-implinirea-a150-de-ani-de-la-adoptarea-constitutiei-din-1866-i-a-25-de-ani-de-la-adoptarea-constitutiei-din-1991


Discourse by PM Dacian Ciolos, at the Constitutional Court’s meeting for the 150th anniversary of the 1866 Consitution and 25th anniversary of the 1991 Constituion


Words 889




Discursul premierului Dacian Cioloș la Ședința festivă a Curții Constituționale prilejuită de împlinirea a150 de ani de la adoptarea Constituției din 1866 și a 25 de ani de la adoptarea Constituției din 1991




[Check against delivery]
Dacian Cioloș : Domnule președinte al Camerei Deputaților, Prea Fericirea Voastră, domnule Președinte al Curții Constituționale, domnule Vicepreședinte al Senatului, doamnelor și domnilor, legea fundamentală, constituția, este reperul neclintit al României, de 150 de ani, pentru funcționarea statului de drept, pentru sistemul juridic și politic. România a consfințit acum 150 de ani, prin adoptarea legii fundamentale, cadrul necesar funcționării instituțiilor statului, definirii valorilor societății, drepturilor, libertăților și obligațiilor fundamentale ale cetățenilor. Între cele mai importante principii ce decurg din Constituție se numără independența justiției, ca serviciu public, dar și a judecătorilor, ca garanții esențiale ale unui stat de drept. Este ceea ce trebuie să protejăm și să asigurăm, prin toate acțiunile noastre instituționale sau politice. Constituția mai definește și protejează drepturi și libertăți fundamentale ale cetățenilor care trebuie să stea la baza oricăror decizii de politici publice pe care și guvernul le are în grijă.
Să nu uităm că am pornit în 1866 cu una dintre cele mai democratice constituții din Europa, așa cum era considerată la acel moment. Mai mult, a fost o premieră pentru Sudul și Estul Europei, România a fost prima țară din regiune care a adoptat o constituție. Așadar, principiile statului de drept și reperele democratice au stat la temelia apariției noaste ca stat, sunt imprimate în rădăcinile noastre naționale. Aniversarea de azi a legii fundamentale are o dublă dimensiune, una care se leagă de crearea şi consolidarea României ca stat, cealaltă de recrearea României în etapa post-comunistă, cu un important element comun: parcursul democratic al României
Parcursul nu a fost unul liniar – am avut deopotrivă perioade tulburi şi perioade de limpezime, de construcţie. Avem datoria de a mentine acest parcurs democratic constant. Directia si echilibrul ni le dă  legea fundamentală. România este azi un pol regional de stabilitate, de valori democratice, de creştere economică. Ne aflăm într-o perioadă în care, în calitate de membri ai Uniunii Europene, ai NATO, avem cele mai ample garanţii de securitate şi prosperitate pe care le-am avut vreodată în istorie. Avem cu toţii datoria de a continua pe această cale, de a transforma aceste garanţii în valoare adăugată concretă pentru statul român şi pentru cetăţenii săi.
Suntem în pragul unui examen de maturitate ca stat, ne pregătim de aniversarea Centenarului României şi imediat după, de exercitarea, pentru prima dată,  a Preşedinţiei Consiliului Uniunii Europene. Pentru a avea forţa de a imprima o dinamică constructivă Uniunii Europene, din care facem parte, şi a ieşi din rolul pasi, România trebuie să se pregătească, să aibă capacitatea de a coagula valorile în care crede, viziunea pe care o are, în acţiune. Pregătirea presupune o mobilizare generală a societăţii, a mediului politic în ansamblul său. Avem nevoie de viziune, avem nevoie de un proiect de ţară şi avem nevoie de pârghiile constituţionale necesare punerii lui în aplicare. Vestea bună pe care ţin să o evidenţiez pentru că de prea multe ori suntem preocupaţi de a ne critica unii pe alţii peste măsură, prinşi într-un negativism neconstructiv, aşadar, vestea bună este că avem o bază foarte solidă. Sistemul democratic al României post-decembriste este, în liniile sale fundamentale, aşezat. Dezbaterile, abordările diferite pe care le-am avut şi le avem în societate sau în viaţa politică sunt o expresie firească a pluralismului, ele  şi-au găsit un răspuns echilibrat prin vocea Curţii Constituţionale, instituţie care a contribuit enorm de mult în calitatate sa de garant al ordinii constituţionale în acești ultimi ani. Aşadar, suntem în situaţia fericită, ca stat, de a putea ajusta o construcţie solidă deja, de a face reglajul fin, astfel încât, în contextul actual echilibrul, controlul reciproc şi colaborarea loială între puteri să fie eficiente, drepturile şi libertăţile fundamentale să fie efective.
Contextul actual nu este unul uşor. E suficient să ne uităm în jur, la evoluţiile prin care trec statele în cadrul Uniunii Europene şi Uniunea ca atare. Pentru a face acest reglaj fin, pentru a asigura pârghiile constituţionale necesare aplicării proiectului de ţară, avem însă nevoie de o schimbare de metodă, o schimbare a modului în care dezbatem temele publice. Faptul că avem puncte de vedere diferite, poziţii diferite, este, aşa cum spuneam, un element absolut firesc al pluralismului democratic, dar dezbaterea democratică nu este aceeea în care prevalează punctul de vedere majoritar asupra celui minoritar, în mod exclusiv, în care este punctul meu de vedere sau nimic, dezbaterea democratică este aceea când ne ascultăm, nu doar auzim, unii pe ceilalţi, în care se naşte astfel un punct de vedere comun, un punct de vedere îmbogăţit cu perspectiva celuilalt.
În 2018, România va celebra deci centenarul Marii Uniri. 100 de ani au însemnat cicluri dramatice, de la totalitarism către democrație, de la războaie și crize profunde la integrarea în NATO și Uniunea Europeană. Dacă vrem ca România să crească, dacă vrem ca România să se dezvolte, avem nevoie de o reformă profundă a statului. Avem nevoie de o reîmprospătare profundă a clasei politice, de principii pe care noi, ca societate, le asumăm.
Acesta este mesajul cu care aş dori să închei. Avem nevoie de dezbateri profunde, de substanţă, din care să rezulte o lege fundamentală adaptată, care, instituţional, să reflecte lecţiile şi experienţele democratice pe care le-am parcurs deja ca stat, și care ca substanţă, să reflecte consensul real al societăţii asupra drepturilor şi libertăţilor de care dorim să ne bucurăm şi pe care le merităm toţi ca cetăţeni. Vă mulțumesc !