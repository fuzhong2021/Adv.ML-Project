Il Presidente del Consiglio Silvio Berlusconi interviene all'inaugurazione dell'Anno Accademico 2001/2002 della Scuola di Perfezionamento per le Forze di Polizia.


Sono davvero lieto ed onorato di quest’invito. Sono grato delle parole con cui ci si è rivolti all’istituzione della Presidenza del Consiglio e vi annuncio che, per almeno altri quattro anni, avrete risolto il problema di chi invitare ad inaugurare l’anno accademico di una Scuola come questa.
Spero che abbiate notato l’“almeno”.
Il Direttore della Scuola, il Capo della Polizia ed il Ministro degli Interni hanno già parlato molto bene degli indirizzi e delle motivazioni di questa Scuola e del progetto che il Governo intende sviluppare per garantire ai nostri concittadini il massimo della sicurezza. Perché questo è il compito principale di uno Stato. 
Uno Stato che non garantisse i propri cittadini, che non difendesse la loro incolumità fisica e i loro beni, non adempirebbe al suo principale dovere. Cadrebbe la legittimità stessa, il fondamento stesso della legittimità dello Stato. Una società si trasforma in Stato proprio per questo primo motivo: la difesa dei cittadini dai pericoli che possono provenire dall’esterno e dall’interno del Paese. 
Nel formulare il piano di Governo per questi cinque anni della legislatura, noi abbiamo voluto mettere la sicurezza dei cittadini al primo posto. 
Uno Stato di diritto, uno Stato moderno, deve garantire ai cittadini la libertà in ogni sua forma: la libertà politica, la libertà religiosa, la libertà economica, che è un diritto spirituale e civile come la libertà politica e la libertà religiosa. Ma anche, prima ancora, la libertà dalla paura. La libertà dalla paura è un diritto dei cittadini. E’ un diritto che uno Stato moderno deve assolutamente essere in grado di assicurare perché, se manca la sicurezza, ogni altro bene scade di valore. 
Non c’è benessere se un cittadino non si sente sicuro nelle strade della sua città, nei propri uffici, nei propri stabilimenti, addirittura nella propria casa. 
Quindi lo Stato deve tendere a svolgere ogni azione possibile per aumentare il senso di sicurezza dei cittadini.
Non a caso fra gli obiettivi primari su cui mi sono impegnato di fronte ai cittadini, - ho siglato pubblicamente, ricorderete, una sorta di contratto indicando alcuni precisi obiettivi - vi è quello di una consistente diminuzione del numero dei reati. 
L'aumento della sicurezza si può misurare soltanto in questo modo: se, durante la legislatura, si passa da un numero di reati commessi ad un altro inferiore. Oggi si commettono più di 3 milioni di reati. Il nostro obiettivo deve essere quello di diminuire fortemente questo numero di reati che colpiscono i cittadini. 
Per farlo, bisogna partire da una filosofia precisa che forse è stata un po’ dimenticata dai governanti che ci hanno preceduto.
Uno dei mali del nostro Paese è stato quello di avere avuto in 50 anni più di 50 Governi. Nessun Governo è riuscito ad intervenire in profondità per modificare l’organizzazione di un apparato dello Stato. Quindi chi ha avuto la responsabilità del Ministero degli Interni non ha mai neppure potuto pensare di poter cambiare, in meno di un anno, l’organizzazione di un apparato complesso come quello della sicurezza. 
Si è pensato piuttosto alla repressione. Sono venute meno certe possibilità operative e investigative che andrebbero invece ulteriormente potenziate. 
Io sono convinto che si debba dare più forza, e direi priorità, all’attività di prevenzione dei reati anziché all’attività di repressione, che deve naturalmente essere mantenuta con tutta l’efficacia che le riconosciamo anche per il fatto che la scoperta del colpevole e la pena inflitta allo stesso colpevole dovrebbero dissuadere altri dal commettere reati.
La prevenzione dei reati deve essere la preoccupazione preminente. Per raggiungere questo obiettivo occorre utilizzare tutti i mezzi che la moderna tecnologia mette a disposizione, tutti i mezzi che la moderna scienza dell’organizzazione ci insegna, occorre cioè intervenire sull’organizzazione delle Forze di Polizia per consentire loro di poter meglio operare. Si deve intervenire sul coordinamento, sulle dotazioni di armi, e si deve offrire una maggiore serenità e tutela giuridica a chi opera in situazioni difficili. 
Dobbiamo dare anche la possibilità, a chi vive questa attività con spirito di sacrificio, come una missione, con senso di responsabilità, di garantire alla propria famiglia un livello di vita adeguato. Su questo sappiamo che c’è molta strada da percorrere. 
Noi, pur nelle ristrettezze del bilancio, abbiamo introdotto nella Legge Finanziaria, per i prossimi due anni, una previsione di spesa di oltre 3.000 miliardi di lire, da utilizzarsi anche in questa direzione. Sappiamo che dobbiamo far venire meno quella demotivazione che troppe volte abbiamo registrato. Io mi sono intrattenuto in molte occasioni con uomini delle forze dell’ordine: carabinieri, polizia, guardie carcerarie. Conosco bene il loro stato d’animo. So che lo Stato deve intervenire. 
Questo Governo ha intenzione di procedere in questa direzione. 
Questo Governo, avendo ottenuto dal popolo italiano, per la prima volta dopo 50 anni, una larga maggioranza alla Camera e al Senato, sente su di sé il peso della responsabilità di intervenire in ogni settore dello Stato per una riforma profonda, per riorganizzare dalla base, ogni singolo settore dello Stato al fine di renderlo meno pletorico, più efficiente, più efficace, più moderno, meno costoso. E questo noi pensiamo si debba fare partendo soprattutto dal settore che deve garantire ai cittadini la sicurezza, la libertà dalla paura.
Non ci sono riforme rivoluzionarie da fare, c’è da procedere con passo sicuro, con ferma volontà, mettendo in pratica esperienza e buon senso e utilizzando in primo luogo la grande esperienza di chi nelle Forze dell’ordine ricopre posti di responsabilità. 
Questa Scuola è un’iniziativa assolutamente apprezzabile. Credo che la cultura del coordinamento e dell’agire insieme, come il Direttore e il Capo della Polizia hanno ricordato, sia una cultura che debba essere rafforzata anche e soprattutto sul campo. 
Credo che lo stare insieme per un anno, gomito a gomito, possa anche far nascere conoscenza, stima, amicizia, tra chi nelle varie Forze, funzionari e ufficiali, è chiamato ad incarichi di responsabilità. E credo che questo possa dare frutti importanti nell’attività futura di ciascuno.
Credo anche che i funzionari e gli ufficiali sapranno approfittare quest'anno dell'arricchimento che la Scuola offrirà loro e trasformo questa mia convinzione in un augurio perché possano trarre il massimo profitto da questa esperienza.
Credo infine che proprio da coloro che sono i migliori funzionari, i migliori ufficiali delle Forze dell’ordine, debba venire un grande aiuto per il Governo: per dare dall’interno, dalla esperienza che deriva dalla trincea del lavoro, tutti quegli “input” necessari per una migliore organizzazione del nostro sistema globale di sicurezza.
Qualcosa abbiamo cominciato a fare, ma come sapete nessuno nasce maestro, e anche chi viene, come noi veniamo, da altre e diversificate esperienze, ha bisogno di tempo per conoscere, per capire e poi per progettare. Noi crediamo di avere cominciato a capire, sentiamo forte l’esigenza di un cambiamento. 
Chiediamo a chi vive l’attività del "dare sicurezza" di unirsi a noi per progettare insieme un cambiamento profondo, che consenta a chi si impegna in questa missione di sentirsi realizzato, di sentire che la missione che ha scelto, certamente diversa da qualsiasi altro tipo di lavoro, è utile agli altri, è utile al Paese.
Credo che se riusciremo, come abbiamo cominciato a fare, a lavorare tutti insieme, parlandoci, discutendo, superando le diversità di posizione che a volte possono delinearsi, potremo davvero cambiare questo settore, migliorarlo, renderlo adeguato alle nuove esigenze imposte oltretutto dagli ultimi eventi negativi che hanno segnato la scena internazionale. 
Il terrorismo si è aggiunto a tutte le altre attività criminose che avevano come obiettivo i cittadini. Se noi riusciremo a difendere il Paese e i nostri cittadini da attività e da infiltrazioni terroristiche, noi avremo fatto qualcosa di positivo che potrà restare non solo nella cronaca, ma potrà avere un posto nella storia del Paese, una storia che possiamo scrivere tutti insieme. 
Quindi ancora grazie per l’accoglienza, auguri ai funzionari ed agli ufficiali che frequenteranno la Scuola quest’anno. 
A tutti voi gli auguri più sinceri da parte mia e da parte del Governo. Un Governo che lavora con un unico obiettivo: rendere migliore il nostro Paese, garantire e ampliare la democrazia, il benessere, la sicurezza e la libertà di tutti i nostri concittadini.
