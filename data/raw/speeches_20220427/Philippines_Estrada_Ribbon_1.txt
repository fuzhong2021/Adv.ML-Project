Name: Joseph Estrada
Speech category: Ribbon-cutting
Date: 15 December 2000
Location: Malacañang Palace, Philippines
Title: Pabahay sa tao bilang prayoridad ng gobyerno (trans: Housing for the people as 
government’s priority)
Brief description: Presidential address at the signing of the MOA between the Holy Family of 
San Andres Bukid Association, Roman Catholic Archdiocese of Manila, and the Home Development Mutual Fund; turnover of housing units for the poor 


Isang taos-pusong pagbati po ang aking ipina-aabot sa lahat ng ating mga kababayang naririto ngayon para saksihan ang mahalagang okasyong ating ginanap sa araw na ito.
Ang Memorandum of Agreement o kasunduan na nilagdaan ngayon sa pagitan ng Holy Family of San Andres Bukid Association, ng Roman Catholic Archdiocese of Manila, at ng Home Development Mutual Fund o Pag-Ibig Fund ay isang makasaysayang hakbang sa pagpapatupad ng ating programa sa pabahay. Ako ay lubos na nagpapasalamat sa liderato ng ating Roman Catholic Church sa kanilang partisipasyon at pagtulong sa aking administrasyon para maisulong ang ating programa sa pabahay para sa mahihirap.
Since I assumed the Presidency more than two years ago, it has been my commitment to see to it that more Filipinos – especially the poor – are provided roofs over their heads and assured of tenure over their lands. This is the reason why I made housing as the centerpiece program of my administration.
Ang pabahay sa masa ay ating patuloy na itinataguyod upang matupad ang pangarap ng marami nating mga kababayan na magkaroon ng sariling tahanan. Nang ako ay umupo bilang pangulo, higit-kumulang sa tatlong milyong pamilya ang nangangailangan ng pabahay sa buong bansa.
Dito sa kaMaynilaan, kung saan nagsisiksikan na ang mga bahay, ay may mga nakatira pa sa mga mapanganib na lugar, tulad ng gilid ng ilog at estero, o maging sa ilalim ng tulay, dati-rati, ang mga iskwater ay dito lamang sa metro manila matatagpuan. Pero ngayon, matatagpuan na rin sila sa halos lahat ng malalaking lungsod sa ating bansa, tulad ng Cebu, Davao, Cagayan de Oro, at Zamboanga kaya kailangang bilisan natin ang papapatayo ng maraming bahay para hindi na lumaki ang kakulangan nito.
Ang tunay na layunin ng ating programang pabahay ay yung tinatawag na Security of Tenure. Ito ay ang pagbibigay ng katiyakan sa mga maralitang taga-lungsod na ang lupa at bahay kung saan sila nakatira ay magiging pag-aari nila. Sa tulong ng Housing and Urban Development Coordinating Council, na pinamumunuan ni Secretary Lenny de Jesus, ay isinusulong na ng pamahalaan ang mga programa tungo sa Security of Tenure.
Ipinag-utos ko na rin na walang gagawing demolisyon ng mga squatter areas hanggang walang relocation site na mapaglilipatan sa mga nakatira doon. Kung maaari ay titiyakin din nating may hanapbuhay na naghihintay sa kanila para hindi sila matuksong bumalik sa masikip na lungsod.
Sa ngayon po ay maliwanag na ang ating mga patakaran na may kinalaman sa informal settlers. Uunahin po nating bigyan ng pabahay ang mga mapanganib na lugar, tulad ng estero sa tabi ng pasig river. At yung mga nasa right-of-way ng malalaking infrastracture projects ng pamahalaan.
Gayundin, ang mga lupang pag-aari ng gobyerno na hindi ginagamit at napapabayaan lamang ay gagamitin nating lahat para sa ating programang pabahay sa mahihirap. Palagay ko po ay matutulungan tayo ng simbahan sa kami’anyang ito, dahil sila man ay may-ari din ng malalaking lupa sa bansa.
This is one possible are of cooperation between the government and the Catholic Church amidst the ongoing political crisis that has engulfed the whole nation. If we can do this, we will prove to everyone that not only can the church and state work together towards the same goal but also follow god’s words to help the least of his brethren by responding to the housing needs of the poor.
Kaya ako po ay nagagalak na sa pamamagitan ng kasunduang pinirmahan sa araw na ito, matutupad na rin ang pangarap ng mga kababayan natin sa parokya ng Holy Family sa San Andres na magkaroon ng sarili nilang tahanan.
Ayon sa Memorandum of Agreement na ito, magbibigay ang Pag-Ibig Fund ng Funding Commitment Line na may kasamang letter of credit sa pangalan ng asosasyon para sa higit-kumulang sa isang daan at walumpung-milyong piso (P180m). Ang halagang ito ay gagamitin sa pagpapatayo ng anim na medium-rise buildings na may animnaraan at siyamnapung (690) housing units.
Sa ilalim din ng kasunduang ito, ililipat naman ng Roman Catholic Archdiocese of Manila ang karapatan at pag-aari ng naturang lupa sa asosasyon, na siya namang pipili ng kontraktor na magpapatuloy ng land development at magpapatayo ng medium-rise buildings.
Nais ko pong pasalamatan ang Pag-Ibig Fund sa pagkakaloob nito ng tulong para matupad ang pangarap ng mga kasapi ng Holy Family of San Andres Bukid Association na magkaroon ng sariling bahay.
Gusto ko ring samantalahin ang okasyong ito para batiin ang lahat ng bumubuo ng pag-ibig sa kanilang 20th anniversary kahapon. Nagpapasalamat ako sa kanilang dalawampung taong patuloy na pagtataguyod ng programang pabahay ng ating pamahalaan.
Muli ko ring pinasasalamatan ang Roman Catholic Archdiocese of Manila sa kanilang pakikipagtulungan sa ating programa sa pabahay.
Ang matinding pangangailangan sa pabahay ng ating mga kababayan ay hindi po matutugunan ng isang institusyon lamang. Tayo ay kailangang magtulung-tulong upang malutas ang suliraning ito.
Hindi po tayo nangangako na sabay-sabay nating mabibigyan ng katuparan ang lahat ng pangangailangan ng mga mahihirap nating mamamayan. Ang pangako po lamang natin sa ngayon ay patuloy tayong hahanap ng paraan upang mabigyan ng kaukulang suporta ang ating mga programa. Ang hiling ko lamang ay bigyan pa ninyo ako ng sapat na panahon dahil alam naman ninyo siguro na malaki ang problemang ating hinaharap para pagkasyahin ang pondo ng pamahalaan.
Marahil ay natatandaan pa ninyo na nang ako ay naupo bilang pangulo, walang laman ang kabang-bansa at marami pang utang na naiwan. Kaya, gustuhin man nating ipatupad kaagad ang mga programang tutugon sa mga pangangailangan ng mga mamamayan ay hindi natin ito magawang lahat. Ganoon pa man, nagtipid tayo at nag-ipon ng salapi habang nagbabayad tayo ng mga utang. At nang unti-unti na tayong nakaipon, nagsimula tayong magpatupad ng ating mga prayoridad, tulad ng programa sa pagkain o food security, ang pabahay o mass housing, at ang pagkakaroon ng peace and order sa bansa.
Hangad natin ang food security dahil walang pilipinong dapat magutom sa kanyang sariling bayan. Para mangyari ito, naglunsad tayo ng agricultural modernization program na nagpatayo ng mas maraming irrigation systems, farm-to-market roads, at post-harvest facilities. Dahil dito, naging maganda ang ani ng ating mga magsasaka at lumago ng 3.5 percent ang sektor ng agrikultura nitong kasalukuyang taon.
Sa ating programa sa pabahay, binibigyan natin ng prayoridad ang mga itinuturing kong mga bayani ng ating panahon – ang mga guro, mga pulis mga sundalo, at mga Overseas Filipino Workers – upang bago ako bumaba sa pagka-pangulo sa taong 2004 ay lahat sila ay may sarili nang tahanan.
Nabawasan na rin ang kriminalidad sa Metro Manila kung saan dati-rati ay halos linggo-linggo, wala tayong nababasa sa mga pahayagan kundi mga kidnapping, carnapping at bank robberies. Nagtagumpay rin tayo para matigil na ang kaguluhan sa Mindanao na kagagawan ng MILF at Abu Sayyaf.
Ngayon ay wala na tayong kalaban kundi iisa na lamang at iyan ay ang kahirapan. Ginagawa ng pamahalaan ang lahat para wakasan na ang kahirapan sa ating bansa, pero inaamin ko na kahit ako ay pangulo, hindi ko kayang labanan ang kahirapan nang nag-iisa. Kailangan ko ang tulong ninyo at ng buong sambayanang Pilipino.
Sa pagkakataong ito, maliwanag na ang Simbahang Katoliko ay nakiki-isa sa ating hangaring bumuti ang kalagayan sa buhay ng mga kapatid nating maralita at lubos na nangangailangan. At inaasahan ko na pag-iibayuhin pa natin ang ganitong pagkakaisa at pagtutulungan sa darating na panahon, alang-alang sa mahihirap nating mga kababayan.
Bilang pangulo at ama ng ating bansa, wala akong tanging hangad ngayon kundi ang mabigyan ng mas magandang kinabukasan ang ating mga kababayan. At ako ay naniniwala na mapapabilis ang katuparan ng pangarap na ito sa pakikipagtulungan ng ating simbahan.
Maraming salamat po at Maligayang Pasko sa inyong lahat!