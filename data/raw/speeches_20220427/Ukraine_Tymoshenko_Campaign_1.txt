Ukraine’s Prime Minister Yuliya Tymoshenko at the 9th Convention of the all-Ukrainian Coalition “Batkivshchyna,” nomination acceptance speech, presidential elections, 2009

25 Жов 2009, 23:59
Виступ Прем`єр-міністра України Юлії Тимошенко на IX з’їзді ВО "Батьківщина" з висунення її кандидатом в президенти України
 
Доброго вечора, Україно, доброго вечора, дорогий Майдане! 

Я зараз хочу також подякувати високоповажним преосвященним владикам та всечесним отцям, які прийшли сьогодні на наш Майдан, а також високоповажним керівникам дипломатичних представництв усіх країн. 

Сьогодні на цьому Майдані зібралися усі, хто є командою України, зібралися усі, кому Україна близька і рідна до серця. І розпочати я хочу з того, що нещодавно перед великими випробуваннями, які стоять перед країною, я відвідала Папу Римського і отримала від нього благословення для України. Він благословив Україну, народ України і побажав нам наснаги у боротьбі за зміцнення нашої держави. А крім того, я також відвідала Єрусалим, усі святі місця, помолися за Україну, за народ України і за те, щоб він нас підготував до великого шляху, який обов’язково завершиться перемогою. А також отримала благословення для України від патріарха Єрусалимської православної церкви, який благословив Україну, благословив кожного з нас і побажав, щоб наш шлях був чесним і справедливим, а окрім того переможним. І тому усі великі справи починаються зі щирої та відвертої молитви, і зраз я хотіла, щоб ми усі разом за Україну помолилися. 

Дорогі мої, перш за все, я хочу розпочати своє звернення до вас з глибокої подяки, із згадування тих великих героїв, які багато десятиліть і століть виборювали незалежність, міцність України, виборювали її волю, виборювали її право бути самою собою. Багато з них поклали своє життя за свободу і волю України, багато з них сьогодні живуть серед нас. І я думаю, що сьогодні ми мусимо віддати належне усім тим, хто дав можливість молодій незалежній державі відсвяткувати свято свободи. 

А крім того, я хочу подякувати усім тим людям, які з першого дня супроводжують моє життя в політиці. Маленька команда, яка починалася декількома депутатами у Верховній Раді, маленькими осередками в деяких регіонах України і потім як джерельця вона набиралася бурхливої сили, вона набиралася потужності, до неї приєднувалися нові люди. І я хочу сьогодні усім вам, усі, хто сьогодні на Майдані, усім, хто дивиться нас по телебаченню, подякувати вам за вашу мужність, незалежно від того, під якими прапорами ви останній час працюєте. Тому що справжнє серце, яке любить Україну, воно завжди буде Україні служити. І це ви, це ті, які допомогли пройти мені цей важкий і досить складний, непростий шлях. Я всім вам низько вклоняюся за це і вірю, що наш шлях і далі буде сильним і чесним. 

Сьогодні ми з вами на Майдані – історичне місце в житті нашої країни. І останні декілька днів мені сниться сон, який я глибоко зрозуміла. Мені сниться сон, що я йду до Майдану, і не можу швидко знайти дорогу, що є якісь криві вулички, є якісь невідомі переходи, і я не можу прийти і стати перед вами. Саме тому, що Майдан – це не просто дорога від Грушевського через Хрещатик, Майдан – це дорога через серце, через душу, через нашу свідомість. І тому такий шлях надзвичайно важкий, але сьогодні ми разом і я хочу, щоб ми знову знайшли один одного, і ми знайшли сили йти далі. Тому що на всіх майданах України - і на помаранчевих, і на блакитних, і на білих - ми не стояли за Ющенка, Тимошенко або Януковича, ми стояли за Україну, а ще ми стояли кожен сам за себе, за своє людське щире, просте щастя, а ще ми з вами стояли за високу мораль у політиці. Тому що можуть падати економічні показники, може десь підводити гривня, може ще відбуватися щось у нашому господарському житті, але в житті ніколи, якщо ми хочемо, щоб була сильною країна, не можна роняти мораль влади і нашого суспільства, не можна опускати і нищити її. 

І саме тому майже 5 років тому ми вийшли за мораль у владі, за мораль у суспільстві і думали, що висуваючи лідера, підтримуючи його усією країною, усім народом, ми отримуємо найголовніше - це мораль. А отримали ми зовсім інші речі, можливо, це яскраві походи на Говерлу, можливо, це розбудова музейних меморіалів, можливо, це вишиті рушники і все інше, що дороге нашому серцю. Але в той же час, якщо все це без моралі, це вже не є справжнім патріотизмом держави, там, де немає моралі, немає патріотизму, і тому ми зобов’язані зараз повернутися і подивитися, що ми хотіли бачити. 

Думаю, що ми також мусимо на цьому Майдані згадати ще одні важливі для нашої історії речі: а з чим ми боролися у 2004 році? А проти чого ми повстали, що нам не подобалось? А не подобалося нам те, що не було в країні справедливості, те, що не було в країні чесності у відношенні до кожної людини. Нам не подобалося з вами, що 175 тис. підприємств і інших об’єктів державної власності було просто привласнено без будь-яких грошей для держави. Привласнено і розтрощено, коли наші заводи руйнувалися на металобрухт, коли декілька родин в країні набувало власні мільярди і починали непогано жити. Нам не подобалося, що нам, як країні більше не належали наші нафтові і газові родовища, нам не подобалося, що ми не мали з вами права на свободу слова, ми не мали права навіть на свободу думки. І те, що захлиснуло нашу державу, коли в державі закривалися шахти сотнями, а люди йшли на вулиці, коли помирали цілі міста, які залишалися без жодного робочого місця, коли країна знекровлена не могла не побудувати, не відкрити нові перспективи розвитку, і це все було захлиснуто небаченою корупцією. Нам не подобалось кланова країна, яка належала декільком нечесним заможним людям. І ми хотіли побачити іншу державу. 

І саме тому ми довірили цей шлях людині, яку серед нас вбачали як найсильнішу і найавторитетнішу. І не наша з вами провина спільна і не провина країни, що той лідер, той поводир, якого ми обрали, не став і не захистив країну, як ми того очікували. А став просто одним з об’єктів в домашніх колекціях наших українських олігархів серед старожитностей і керамічних слоників. Я думаю, що саме тому, що так сталося, ми з вами не змогли пройти далі. І тому я завжди розділяю, завжди розділяю слова, які говоряться з усіх трибун красиві "з любов’ю до України". І справжні справи, коли з початку 2005 року здавався газовий сектор України, коли знову повернулися до нечесних оборудок з майном, і коли знову лунали корупційні скандали. Так, це було і це була наша історія. 

Але наше завдання пам’ятати, з ким і з чим, з якими явищами і з якими подіями ми боролися і не утратити той прапор, який ми підняли майже 5 років на цьому Майдані, і пронести його гордо вперед. І сьогодні, коли я чую, а чую достатньо часто, що є таке розчарування, є зневіра, є відчуття того, що у нас люди не отримали того, чого очікували від всіх останніх революцій. Мені говорять, що сьогодні немає сил і не хочеться йти далі. І коли я чую такі слова, то я згадую тих людей, які в Україні є уособленням мужності. Тому що іноді буває таке, що людина народилася, а потім потрапила у велику автомобільну катастрофу, чи захворіла і стала інвалідом. І у неї розчарування і повна зневіра, і здається, що весь світ зник і його вже немає. І частина людей не може витримати такого навантаження, травми психології, не може піти далі. А частина людей після великих травм і великих трагедій в своєму житті встає і йде. І таким прикладом для мене є маленька дівчинка, яка в дитинстві захворіла, важко захворіла і втратила ноги. Але після того вона стала в світі найвідомішою спортсменкою. Вона чотири рази отримали титул Чемпіона світу на Паралімпійських іграх. І найголовніше – її визнав світ, вона піднялася на ноги і Міжнародний олімпійський комітет дав їй звання "Спортивна зірка світу”" Це наша дівчина. Її звуть Олена Юрковська і вона – приклад мужності. І таких людей дуже багато в нашій країні. 

І тому, коли ми після 2004 року зазнали з вами певну моральну травму, певне моральне каліцтво, то ми не маємо право опустити свій дух і руки, а ми зобов’язані так, як кращі сини і доньки України ставати на ноги і йти вперед. Зараз я хочу у вас запитати: чи готові ви до такої боротьби? 

Я рада від вас це чути, тому що саме з цього Майдану мусить піти хвиля підняття духу і оптимізму, хвиля здатності боротьби за Україну, здатності боротьби за нашу свободу. І я знаю, що коли кожен з вас поїде до себе додому, то частинку цієї доброї, прекрасної інфекції боротьби за свободу ви донесете до кожного села, селища і міста. Ви зможете це зробити? Я впевнена, що зможете, і я поряд з вами. 

І далі ми зобов’язані з вами не припиняти наш хід вперед. І сьогодні стара команда, яку ми прибрали від влади у 2004 році, мріє повернутися назад, мріє взяти реванш і мріє повернути ту можливість споживати Україну як акціонерне товариство закритого типу. Я думаю, що сьогодні на цьому Майдані і серед всіх людей, які зараз нас бачать, немає жодних сумнівів, що вони не змінилися, що вони не змінили своє відношення до країни і до людей. А прикладом цього ми можемо подивитися останні події. Їм вдалося через слабкість нашого спільного лідера у 2006-07 році ще раз повернутися до влади. І що ми побачили з вами? Ми побачили, що депутатів почали купувати як дрова і складати просто в такі штабелі до 300 голосів, до конституційної більшості. Ми побачили, що саме у 2007 році ця стара команда, на жаль, разом з новим лідером розібрала по рукам шельф Чорного моря, де є стратегічні запаси України газу і нафти, де лежить наша справжня енергетична незалежність. І несоромно це було робити, тому що вони вважають, що все, що в країні – те належить їм. І це вже сучасна історія після всіх революційних подій і виборів Президента. Ми могли з вами просто більше не мати нічого. І тому вони хочуть повернутися. 

І саме тому вони сьогодні нав’язують нам такі стереотипи. Наприклад. Стереотип номер один: всі політики однакові, вони всі абсолютно неморальні і непридатні ні для чого. Це для того, щоб остаточно прибрати віру з наших сердець. Але я хочу сказати вам зараз як людям, які вірять мені і які покладають на мене відповідальність, що я з ними неоднакова. Неоднакова, тому що коли вони беруть шельфи Чорного моря, то ми їх повертаємо назад Україні. Тому що, коли вони забирають нечесно заводи і намагаються їх просто знищити – ми повертаємо їх назад. Це тому ми не такі і я з ними неоднакова. Тому що коли вони забирають по 140 га землі на свої дачі, я їх повертаю назад державі. Я неоднакова з ними. Коли вони по суті справи знищили всю газову сферу країни, започаткували мегакорупцію і ми майже втратили з вами найбільшу державну власність, то вони забирають і корумпують, а я повертаю назад. І тому я з ними неоднакова. Неоднакова тому, що країна для мене значить більше, ніж моє власне життя. Неоднакова, тому що наша українська солов’їна мова для мене значить те саме, що моє життя. Тому що це історія і дух нашої країни. І я не хочу, щоб сьогодні через такі ж самі залежні засоби масової інформації, які поки що по кишенях у наших олігархів, і далі принижували тих політиків, які з ними неоднакові. 

А друге, що вони говорять. Вони говорять, що ми обіцяємо і нічого не робимо, а вони це справжні господарники. То я хочу повернутися і сказати прямо їм, щоб вони почули, у той час, коли вони закривали сотні шахт по України і нищили міста, ми сьогодні їх відкриваємо. І тому я хочу, щоб зараз мене чули і Торез, і Сніжне і багато інших маленьких міст Донеччини і Луганщини. Я хочу, щоб ви знали - ми повернемо вам життя, тому що ми робимо кожного дня те, що вам потрібно. І коли нам говорять, що ми обіцяємо і не робимо, згадуючи, що ми не повернули до кінця вклади, то якраз вони 18 років жодної копійки не повернули. А ми 6,5 млн. людей в Україні перший раз повернули тисячу, яку вони чекали 18 років. Але після того нам поставили просто нездоланні бар’єри, заблокували всі рішення в парламенті. Але все це піде і ми знову продовжимо нашу справу і 2 млн. людей, які ще очікують повернення заощаджень, обов’язково їх отримають. Вони кажуть, що ми обіцяємо і нічого не робимо, але саме ми створили всі резерви країни про які розмовляли 18 років: національний резерв вугілля, національний резерв газу, національний резерв зерна. І перший раз, в кризу, підтримали аграріїв їх власним Аграрним фондом. Так, нам важко, нам важко тому, що ми потрапили в той час до влади в Україні, коли весь світ розриває страшна криза. Але давайте згадаємо, коли наша команда приходила до влади і коли Господь приводив нас на ці посади. Перший раз, кінець 1999 року початок 2000, згадаймо нашу країну, коли я прийшла на посаду Віце-прем’єр-міністра паливно-енергетичного комплексу. Я думаю, що всі на цьому Майдані пам’ятають, що світло в усіх регіонах України включали по графіку, коли кожну годину люди чекали, щоб діти мали можливість зробити уроки. Підготуватись до школи, коли можна подивитись телебачення. Згадайте той час, коли по вісім місяців були заборгованості по пенсіям і заробітним платам бюджетникам. Це був 1999 рік. І в цей час я прийшла на посаду Віце-прем’єр-міністра, перейшла через поріг і у мене в кабінеті почав гудіти спеціальний пристрій, який сповіщав, що через декілька хвилин розпочнеться розпад енергетичної системи країни. Я зайшла в кабінет, а коли я вийшла туди, вірніше всі клани на чолі з колишнім президентом вивели мене тоді у в’язницю, то в країні горіло світло, в країні були погашені всі заборгованості по пенсіям і зарплатам, не було жодної корупції в системі реалізації і забезпечення електроенергії, не було жодної корупції в системі реалізації і видобутку нафти. І ми тоді з вами це зробили і поставили країну на ноги. І після того жодного дня більше не з’явилась заборгованість ні по пенсіям, ні по заробітним платам. Так, для цього мені довелось позбавити всіх наших кланових українських товстосумів всього, що вони нечесно заробляли в Україні і викласти це шахтарям, атомникам, енергетикам, всім, хто сидів, по суті, без заробітної плати і без надії. Вони мені не пробачили це і не пробачать. І саме тому вони досить жорстоко тоді поступили. Але це був перший випадок. І тоді, я переконана, що Господь правильно привів нас на посади, тому що ми змогли тоді захистити Україну. І зараз, коли прийшов наш Уряд, вже в 2008 році, ми з вами були практично без газотранспортної системи, практично без всіх стратегічних родовищ нафти і газу і, по суті справи, без будь-яких шансів будувати незалежну, потужну, заможну державу. 

І крім того, сьогодні жоден політик не хоче бути на місці Прем’єр-міністра. Жоден. Тому що жодному політику не хочеться сьогодні відповідати за те, що відбувається в світі і в Україні. Але я думаю, що не спроста сьогодні я займаю цю посаду. Тому що я твердо знаю, що я в цей важкий час не підведу Україну, не дам зламати її фінансову систему, не дам принизити людей не виплатою пенсій і заробітних плат, не дам зруйнувати наші стратегічні програми підготовки до Євро 2012 і відкриття тих об’єктів, які дають енергетичну незалежність нашій державі. Я знаю, що це важко, але для мене зараз не мають значення ніякі рейтинги, а має значення тільки професійна і чесна робота, яка дає країні одну відповідь - це стабільність під час кризи. Це подолання всього, що сьогодні не дає нам далі рухатися вперед. І я думаю, що через багато років, люди, які будуть не заполітизовані і які не будуть такими не чесними, як сьогодні в політиці і як сьогодні деякі в парламенті та в тому числі і Президент України, зможуть оцінити кожен крок Уряду, кожну дію Уряду і кожен результат Уряду у цей важкий кризовий час. 

Живеться всім сьогодні нелегко, ми знаємо, що кожен день кожна людина в Україні долає свої неперевершені складнощі. І я знаю, що на цьому Майдані стоїть багато людей, хто бореться за кредити, хто зберігає власність свою в маленькому середньому бізнесі, хто захищає свої квартири від того , щоб їх не забрали банки, хто очікує повернення депозитів з тих банків, яких зрадили власники, а в тому числі і великий Національний банк держави. Я знаю, що ці люди нас сьогодні дивляться і по телебаченню. І вони страждають, що курс гривні сьогодні не такий, як мусив би бути в країні. Але я твердо хочу вам сказати і я знаю це і можу відповідати за свої слова, що після всіх бурхливих політичних подій, після всієї політичної руйнації і хаосу, ми поставимо з вами країну на ноги, ми повернемо стабільність і силу нашій гривні, ми зможемо відновити ті зруйновані банки, які належали тим добрим господарникам, які сьогодні хочуть вдруге прийти до влади. І ми покажемо як треба піднімати і ставити на ноги країну. Але для цього нам потрібно пройти цей етап політичного хаосу, протистояння. Коли політики, яким ви надали всі повноваження працюють з країною чим гірше, тим краще, тому що думають, що якщо впаде Уряд, впаде країна, то піднімуться їх рейтинги і довіра людей. Але я вірою в мудрість людську, в мудрість українців і в їх силу. Я вірю в те, що ви не сплутаєте де сьогодні є нечесність і абсолютна безвідповідальність, а де є служіння і відданість Україні. Я знаю, що ви не переплутаєте і ми будемо далі з вами, після подолання кризи, демонструвати як може Україна жити і як вона може народжувати героїв. 

Дорогі мої, стоячи зараз на Майдані я також не можу не згадати і своє життя. Я не можу не згадати ті часи, коли будучи студенткою, а зараз я бачу на Майдані велику кількість студентів, дітей. Підніміть руки, студенти є? Я бачу, що сьогодні багато молоді на Майдані. Я не можу не згадати, як, коли я була студенткою, то маючи зовсім мало часу, я ночами в Дніпропетровську ходила на шинний завод і розвантажувала шини, які були вдвічі більші за розміри мого зросту, для того щоб можна було нормально жити нашій маленькій родині, щоб можна було вчитися і намагатися дійсно отримати ті знання, які потім дали мені можливість проходити свій життєвий шлях. Я знаю, що студентам сьогодні теж важко і що вони дуже важко сьогодні готуються до дорослого життя. І тому, стипендія, яку ми вже один раз підняли після 2008 року, після кризи ми зробимо ще більш достойною, так як ми домовлялися на всіх наших зустрічах. 

І я знаю, що вам, найкращій молоді у світі, відкриються усі дороги, які потрібно. Я знаю, що ми повернемося до тих наших планів, які зруйновані кризою, коли ви зможете купити собі квартиру під кредити, під мінімальні відсотки, коли ви потім зможете оплачувати це житло 20-25 років, маючи мінімальні відсотки і ставлячи ніякої застави. Я знаю, що ми до цього повернемося. Тому що я згадую, моє життя починалося, коли ми в одній кімнаті жили в сімох в нашій родині. І тоді ми також мріяли, щоб стати на ноги і придбати свої перші метри. Я дуже добре пам’ятаю, що все своє свідоме життя з моєю мамою і нашими близькими людьми я просто прожила в хрущовці. І я знаю, що це таке бути або без води, або без газу, або тепла. І я покладу цьому край, тому що я добре пам’ятаю своє життя. І коли сьогодні я об’їжджаю заводи, і бачу очі тих людей, які працюють, віддаючи всі свої сили, все своє здоров’я, щоб забезпечити свою родину, я згадую очі своєї мами. Я згадую, що вона пропрацювала все своє життя на одному робочому місці. Вона була диспетчером на простому автопідприємстві, і працювала днями і ночами. Вона брала кожного разу нову і нову добу, щоб забезпечити свою родину. Вона не спала і не їла, як всі матері країни сьогодні. І я знаю (нерозбірливо) працю. І тому я зроблю все для, щоб так як моя мама, так і будь-яка мати в України, будь-який батько в Україні мав достойну роботу і достойну заробітну плату. І коли нас сьогодні шантажують кризою і кажуть, що в кризу ми чогось не робимо, то запам’ятайте: криза завершиться, як і все погане колись завершується. А те, що ви зараз від мене чуєте, це буде головною директивою, головною дорогою в моєму політичному житті. 

А ще я не можу не згадати, як я починала важко свій маленький бізнес. Я знаю, як з мене вимагали хабарі і примушували служити бюрократії. Я проходила все абсолютно самотужки, і знаю як сьогодні будувати свою маленьку справу. І тому я кожен день буду захищати вас від тих чиновників і бюрократів, які і сьогодні не дають нормальному бізнесу підняти голову. Я знаю це, і я буду це робити кожного дня. Але час і можливості, які сьогодні вимагають для того, щоб зробити цю справу, сьогодні ще не є достатніми. 

І ще я добре пам’ятаю. І ніхто не викреслить з моєї пам’яті, коли за свою чесну позицію, за те, що я просто стала проти тих, хто нищив країну і грабував її, я ніколи не забуду де я опинилася. Так, вони кинули мене за ґрати і це були політичні ґрати. Але я завжди буду пам’ятати, коли 8 березня, будучи за ґратами як жінка, я відкрила вікно і побачила, що біля вікна піднімаються повітряні кульки з квіточками, а довкола в’язниці зібралися десятки тисяч людей, які співали гімн України, а в сусідній кімнаті, вибачте, зі мною був Андрій Шкіль і ще десятки і десятки людей, які в той час знали, що вони зобов’язані це зробити для України. І я ніколи не забуду, як мені передавали через спеціальну пошту діти, неповнолітні, які знаходилися у новоствореній під час якраз тодішньої влади в’язниці дитячої, записочки і просили: «Мамо, допоможи, тому що ми ні в чому не винні». Тому що діти, які вибачте можливо десь взяли буханку хліба і шматок ковбаси були у в’язницях. А великі дяді, які брали заводами і параходами, електростанціями і газопроводами, вони всі були на волі. Я ніколи цього не забуду, тому що я через це пройшла особисто. І я готова будь-яку ціну заплатити за те, щоб та країна, яку ми омріяли, все ж таки народилася і стала такою непохитною, яка може вже абсолютно незалежно жити і працювати. Я знаю все це і тому я хочу захистити всіх тих, хто живе у несправедливості. 

І сьогодні мене дуже здивувало, коли ми, як Уряд, закупили весь комплект обладнання для всіх пологових будинків країни для того, щоб можна було виходити тих дітей, які народжуються до 500 грамів. І коли ми мусили це завести в Україну для всіх лікарень і пологових будинків країни, то на це було накладено вето. Коли ми закупили для всієї країни спеціальні клініки, які могли заїхати в кожне село мобільні і перевірити в якому стані знаходиться здоров’я кожної людини – на все це було накладено вето. І коли ми створили спеціальні інспекції за контролю за ліками і контролю за ціною на ліки, то на це також було накладено вето. Я хочу сказати, що сьогодні я разом з вами іду проти величезного цунамі, яке не дає пройти навіть жодного кроку. Але все це тимчасові складнощі. Головне - мати волю і бажання. І тому сьогодні я хочу вам твердо сказати: що жодна наша з вами програмна засада не втрачена. Те, що ми можемо робити сьогодні, ми будемо робити сьогодні, те, що нам політичні можливості і вибори президента дадуть зробити завтра – ми будемо робити завтра. Але в той же час кожне слово і кожна літера, яка записана у нашій програмі «Український прорив», кожне слово і кожна літера, які прийшли до нас в інтернет-повідомленнях в програмі «Ідеальна країна» - все це стане реальністю нашого життя. Ми будемо мати сильне, неперевершене аграрне господарство, тому що ми у 2008 році поставили найбільший рекорд врожаю по збору зернових. Тому що сьогодні ми бачимо, щоб жили і працювали аграрії, потрібно вирішити лише одне питання, не потрібно їх вчити сіяти і збирати врожай, потрібно дати їм довгострокові, надійні в достатньому обсязі і за мінімальні відсотки кредити, і вони побудують Україну, вони дадуть Україні і Європі і хліб, і все, що необхідно, щоб світ був нагодований. 

Я хочу вам сказати, що ми впевнено будемо мати з вами найкращу енергетичну незалежність серед всіх країн, тому що ми маємо найбільші запаси вугілля, але не вміємо його не нормально експлуатувати, не нормально спалювати. І тому ми покладемося саме на цей ресурс, і зійдемо з «голки» споживання природного газу. Ми зійдемо з усіх елементів і факторів залежності, тому що у нас є все. У нас є прекрасна гвардія шахтарів, які герої, і вони готові служити Україні, і ми навчимося спалювати вугілля самим екологічним засобом. Я знаю, що сьогодні на цьому Майдані є представники і Луганщини, і Донеччини, і Дніпропетровщини, і Львівщини, і Волині, там, де сьогодні видобувається вугілля, Кіровоградщина, яка також має прекрасний потенціал. Ви побачите, що Україна забезпечить себе вугіллям. А кожна людина мусить знати, що якщо ми будемо спалювати не газ, а вугілля, у нас втричі буде дешевше тепло і гаряча вода для людей. Ми зробимо з вами мирне абсолютно безпечне використання атому. І сьогодні наша держава, яка має найбільші запаси уранових руд, покаже, що ми можемо створити власний ядерно-паливний цикл, і зможемо запропонувати країні енергетичну незалежність. Ми підтримаємо всіх тих, хто буде давати Україні відновлювальні джерела енергії. Тому що ми прийняли Закон, Закон, який дає нам право не платити податки тим, хто видобуває відновлювальні джерела енергії і які постачають країні. 10 років без податків для таких підприємств. 

І ще. Ми маємо безліч міст, де немає зовсім де працювати, де закрили заводи або шахти. І я хочу зараз вам сказати, що один з найважливіших кроків, який ми з вами зробимо, то для таких територій, для таких регіонів ми започаткуємо спеціальну податкову систему, яка буде пільговою для виробництва товарів на експорт. І це значить, що до нас прийдуть і інвестори, і робочі місця. Але все це ми будемо робити після того, як наведемо порядок і лад у владі. І коли я сказала, що країні потрібна диктатура і це підняли на високий інформаційний рівень, то я хочу зараз сказати, що країні потрібна диктатура закону, диктатура порядку, диктатура тих правил, які базуються на справжніх божих заповідях, диктатура чесності, порядності і справедливості. 

І ми з вами обов’язково це зробимо. Ми повернемо порядок у владу. Вона не буде такою розхитаною і розхлябаною, якою є сьогодні. Тому що та Конституція, яку зруйнували миттєвим голосуванням, обов’язково мусить бути поправлена. Україні потрібна сильна Конституція. 

Крім того, я переконана, що ми з вами зробимо те, що точно знаємо як робити. Ми приймемо ті закони, які народять справжнє правосуддя в Україні. І коли ми з вами говорили, що чесність суддів, підконтрольність суддів і відповідальність суддів за прийняття правосудних рішень обов’язково буде введена, то вона буде введена, тому що в правах і можливостях України Президента робити такі речі, нового Президента країни. 

Я знаю, що ми обов’язково дамо право кожному громадянину України звертатися до суду без спеціальної плати і знаю, що ми дамо право кожному громадянину звертатися до суду про порушення кримінальної справи проти тих чиновників і бюрократів, які порушують закон. Я знаю, що все ми це з вами зробимо. Але для того, щоб пройти цей шлях нам треба бути сильними. Україна мусить будувати дружні стосунки з усіма сусідніми державами, з усім світом, з усіма країнами світу. Але наш шлях – це шлях до європейської спільноти. Україна, яка має найпотужніше християнське і європейське коріння, вона не може бути поза межею європейської спільноти. Я точно знаю, що почати нам потрібно з побудови Європи в Україні. Більше Європи в Україні. Це значить – чесні закони, це значить – справжнє правосуддя, це значить – відсутність такого жахливого явища як корупція. Більше Європи в Україні – це значить гармонія і порядок, з яким нас потім прийме світ. 

Але в той же час ми не маємо права ніякої конфронтації мати з нашими традиційними і дружніми сусідами. Я переконана, що наші стосунки з Російською Федерацією можуть бути рівними і достойними, можуть бути чесними, відкритими і без будь-яких недомовок. І я вибудовую такі стосунки, тому я знаю, що Україна сильна своїм партнерством. 

Але в той же час Україна рівна серед рівних і вона сильна серед сильних. На міжнародній арені я ніколи не дам ні принизити, ні доторкнутися до національних наших інтересів. Ми будемо мати таку країну, ми будемо її мати на багато віків вперед. Але ми мусимо усвідомлювати, що саме наше покоління не може сьогодні розслабитися і пропустити той момент, коли саме ми – усі, хто стоїть на майданах, хто дивиться по телебаченню і живе Україною – мусимо стати тією командою, яка показує високий клас в тому, як будувати свій власний дім, свою власну державу. І я знаю, що наше покоління цього не пропустить. 

Коли ми дивимося, як інші країни будували своє життя, то ми згадуємо одного політика – Мартіна Лютера Кінга, який сказав: "Я мрію і я маю мрію". Але я дійсно маю мрію про прекрасну і красиву Україну, але я точно знаю, що кожен з вас теж має свою мрію про своє життя, про свої досягнення, про своїх здорових і щасливих дітей. Кожен з вас має мрію про ту країну, яка буде власним домом і яка буде гріти і допомагати. Тому ваші мрії і складають мрії України. 

Я думаю, що найвище щастя для кожного політика, найвище щастя для кожної нормальної людини – не свої мрії втілювати в життя, а втілити в життя мрію іншої людини. Тому моє найвище щастя – ваші мрії, які і роблять Україну щасливою, втілювати в житті і бути надійним провідником ваших ідей. 

Я знаю, що у нас це вийде. Я знаю, що ми не упустимо шанс і не залишимо наш шлях на півшляху. Ми не зупинимося і не опустимо голови, тому що крім нас більше немає кому це зробити. Я хочу зараз, щоб ми з вами розправили плечі, гордо підняли наші голови, тому що Україна має прекрасний потенціал і прекрасні можливості. А ми – українці, народ, громадяни України – варті того, щоб мати свій дім достойний. 

Україно, рідна Україно, гордо підніми голови, розправ плечі і перемагай. Тому що ці вибори – це не вибори між Ющенком, Януковичем і Тимошенко. Це вибори за Україну і це перемога України. Або ми далі йдемо і робимо нашу країну сильною, зміцнюємо її незалежність, зміцнюємо її національні традиції і продовжуємо відроджувати справжню історію. Або така Україна перемагає і тоді ці вибори мають зміст. Тому ці вибори – це боротьба за збереження нашої країни, а не боротьба між політиками. Я знаю, що саме Україна ці президентські перегони виграє і вона здобуде те, що вона чекала сотні років, а ми всі послужимо цій правильній і чесній справі. 

Тому я хочу, щоб з Україною був Бог. Я хочу, щоб Бог був з кожним із вас і саме тому з великою гордістю я говорю: слава Україні! 
