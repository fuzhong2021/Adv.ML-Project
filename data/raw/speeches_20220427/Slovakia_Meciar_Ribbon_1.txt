Meciar’s Openning Speech – Economic Conference: “Slovakia in Powergrids of Europe and the World”
”V poradí už druhá medzinárodná ekonomická konferencia "Slovensko v siločiarach Európy a sveta" sa konala v dňoch 8. - 10. októbra t.r. v Bratislave. Konferenciu, nad ktorou prevzal záštitu predseda vlády SR Vladimír Mečiar, zorganizovalo Nezávislé združenie ekonómov Slovenska a zúčastnilo sa jej cca 350 domácich a zahraničných odborníkov. Nosnou témou konferencie bola "Globalizácia, národný štát a jeho sociálno-ekonomický vývoj". Ňou sa zaoberal vo svojom otváracom prejave, ktorého prvú časť vám dnes prinášame, aj Vladimír Mečiar.
“Rozvoj ľudskej spoločnosti je proces, ktorý nemá presne ohraničený začiatok a nemá koniec. Rozvoj ľudskej spoločnosti je ovplyvňovaný jej vlastnou dynamikou, šírkou poznania, možnosťami zdrojov, ale súčasne je obmedzený priestorom v ktorom sa táto spoločnosť rozvíja. To je naša zem, to sú štátne útvary, to sú historické korene, z ktorých každá spoločnosť vychádza. Naznačené rozvíjajúce sa tendencie globalizácie sú procesom objektívnym, ktorý tak treba i prijať, ktorý prechádza celým svetom, celými spoločenstvami, má funkciu predovšetkým hospodársku ale nie len hospodársku, má svoj rozmer politický, kultúrny i sociálny.
Poznatky sa stávajú majetkom celého ľudstva...
Tento tak závažný politický proces ako je globalizácia súčasne vyvoláva svoj antipól, ktorý podmieňuje jeho úspešnosť, a to je individualizácia všetkých spoločenských vzťahov. Globalizácia vývoja sveta je podmienená predovšetkým jeho poznávacou funkciou. Poznatky získané vedou a praxou jednotlivých štátov prestávajú byť majetkom týchto štátov, osôb a inštitúcií a stávajú sa majetkom ľudstva. Individuálna schopnosť je práve daná možnosťou triediť, poznať a aplikovať, tieto poznatky.
Menia sa nosiče poznatkov, informácia sa stáva tovarom, rýchlosť šírená informácii je podmienená mnohými technickými prostriedkami, kde doslova udalosť na jednom mieste sveta sa môže v priebehu niekoľkých sekúnd premietnúť na druhú stranu sveta, môže byť ihneď s ňou oboznámená verejnosť. Ba dokonca sme boli svedkami i takých až bizardných informačných akcií ako bolo povedzme filmovanie priamych vojnových akcií z prvej línie a ich okamžité sprostredkávanie ľuďom do ich domovov.
Táto naznačená tendencia vedie nielen k zdokonaľovaniu nosičov, informácii, ale súčasne stavia pred ľudstvo otázku, aké bude mať nástroje ochrany a verifikácie poznatkov, tak aby namiesto masovej informácie nenastala masová manipulácia, tak aby namiesto triedy politokratov nevznikla nová trieda médiokratov. Ľudstvo žije v priestore tejto zeme, samo je jej súčasťou a nemôže sa rozvíjať ďalej, než sú hranice tejto zeme, nemôže vykonávať procesy osvojovania si prírody, spôsobom a tempom, ktorý by zničil jeho samé. Preto, ak voľakedy stála otázka exploatácie zdrojov, dnes vystupuje do popredia otázka harmonizácie zdrojov, potrieb a súžitia človeka s krajinou, s prostredím života, do ktorého nepatrí len krajina a nepatrí len príroda, ale jeho súčasťou je aj človek a všetky tieto procesy si vyžadujú spoločné sústredenie síl ľudstva.
Aby človek nebol ohrozený...
Síl ľudstva na to, aby sme ochránili samotný život a samotnú existenciu človeka, aj ako biologického druhu na tejto zemi. V tomto procese, ktorý prebieha, hľadajú sa spôsoby, krištalizujú sa názory, hľadajú sa chyby, ktoré sa udiali v histórii spoločnosti a hľadajú sa mechanizmy medzinárodnej ochrany tohoto vývoja. Viď napríklad otázky pralesov, otázky ochrany ozónovej vrstvy, otázky oteplenia na zemi, otázky používania chemikálii v poľnohospodárstve a mnoho iných problémov, ktoré dnes ľudstvo rieši.
Ľudstvo má dnes už i obmedzené energetické zdroje. Preto efektívne užitie týchto zdrojov, technológie týchto zdrojov sa stáli takisto globálnym problémom. Napríklad v jednom z podkladov Svetovej konferencie energetiky som sa dočítal, že ak by spriemyselňovanie malo prebiehať bez ochrany ekológie na báze využitia fosílnych palív, tak by vznikol taký mrak na zemi, ktorý by ju prakticky celú zakryl. Je to problém, s ktorým sa musí vyrovnávať každá spoločnosť.
Vzniká nová organizácia sveta...
V súvislosti s globalizáciou rozvíja sa i jednotný trh. Jednotný trh ovplyvnený tým, že trhovým priestorom sa vlastne stáva celá zem. Využiteľné zdroje, či sú v mori, či v kozme, sa stávajú majetkom celého ľudstva, s výnimkou tých zdrojov, ktoré sú k dispozícii v hraniciach jednotlivých štátov. Podobným jednotným trhovým priestorom sa stáva prakticky každá krajina, v ktorej sa sprostredkúva výmena tovarov, a kde sa vyvíjajú ľudské aktivity. Zároveň s tým vznikajú pravidlá, inštitúcie ochrany tejto trhovej výmeny, s tým vzniká aj nová organizácia svetového hospodárstva a svetového obchodu.
Svet je v tejto oblasti výrazne diferencovaný, od krajín zaostávajúcich po krajiny vyspelé. A tí, čo disponujú technológiami a zdrojmy v podstate majú možnosť diktovať pravidlá, ktoré na tomto trhu existujú, čo nemusí byť vždy ani správne, ani vždy demokratické. V globále tieto problémy ovplyvňujú aj samotného človeka nielen v jeho poznatkovej forme, ale aj v ochrane jeho zdravia, aj v prispôsobovaní sa mikroklíme, aj v rozvoji jeho adaptačných schopností na meniace sa podmienky a prostredie.
Globalizácia - to už je prítomnosť...
Ak hovoríme o globalizácii, tak to nie je otázka budúcnosti to je otázka každodenného života, keď každý deň treba hľadať odpoveď na nastupujúcu prax. Každý deň treba hľadať zdroje a spôsoby ako sa tejto globalizácii prispôsobiť.
Na riešenie týchto otázok vznikli viaceré celosvetové inštitúcie, z ktorých najvýznamnejšou je Organizácia spojených národov. Slovenská republika sa dnes prihovára za to, aby sa postavenie tejto inštitúcie upevnilo, aby sa pozmenili jej štruktúry tak, aby zodpovedali lepšie súčasnej dobe, ale nie za to, aby sa táto inštitúciazvnútra ekonomickým tlakom oslabovala, a tým namiesto globálneho spoločenstva všetkých štátov a národov rástla dominancia jedného. To tiež nie je v poriadku.
Pokiaľ ide o globalizáciu, vidíme, že ona má aj svoj regionálny charakter a že tak, ako sa menil pôvodný národný trh na medzinárodný, dnes sa mení na kontinentálny a vidíme viacero medzinárodných zoskupení, ktoré vznikajú ako hospodárske spoločenstvá, výrazne ovplyvňujúce výkonnosť ekonomiky. Či už je to v severnej Amerike spojenie Kanady a Spojených štátov Amerických, či je to Európska únia, CEFTA, Spoločenstvo nezávislých štátov, či sú to ďalej organizácie Ázijské, spolupráca v oblasti Čierneho mora a podobne, všetky tieto spojenia naznačujú jasne trend globalizácie trhu ale aj pravidiel, ktoré na tomto trhu platia. Všetky naznačujú a hľadajú priestor pre rozvoj daných regiónov, ktorý dnes už ťažko môžu malé štáty zabezpečovať samy.
Miesto Slovenskej republiky...
V súlade s týmto naznačeným trendom prebiehajú jasné integračné tendencie aj v Európe. Európa vo svojich stratégiách stojí pred základnou globálnou otázkou nielen rozšírenia Európskej únie, pretože to je len časť Európy, ale stojí pred odpoveďou na otázku, či dokáže svojou politikou a rozvíjaním spolupráce premeniť na oblasť euroatlantickej spolupráce a rozšíriť ju aj o dimenziu euroázijskej spolupráce. V tomto priestore, v jeho strede, sa pohybuje aj Slovenská republika. Prihlásili sme sa k tomuto svetovému globalizačnému procesu a hlásime sa teda aj ku globalizačnému procesu Európskemu.
Predovšetkým vo vzťahu k hospodársky dnes najsilnejšiemu zoskupeniu - Európskej únii, Slovenská republika hľadá priestor v členstve v tejto únii, hľadá vnútorná zdroje na prispôsobenie sa požiadavkám novo sa tvoriacemu trhu a novo sa tvoriacom pravidlám. EÚ je našim strategickým a nemenným cieľom.
Avšak výhody, ktoré poskytuje spoločný trh sa môžu stať výhodami iba vtedy ak na adaptáciu bude Slovensko dostatočne pripravené. To znamená že bude musieť byť pripravené na tvrdé konkurenčné prostredie, na výkonnosť ekonomiky, ktorá je vo vyspelých štátoch dvaapolkrát vyššia, kde štruktúra jej služieb sa zatiaľ nedá porovnať európskemu štandardu, že príjme pravidlá a nástroje zodpovedajúce EÚ. A to nie v lehote desiatok rokov, ale v lehote niekoľkých rokov, pričom pochopiteľne prechádza naviac transformačným obdobím, keď sa jeden hospodársky systém mení na iný - diametrálne odlišný.
Aj Európska únia sa prispôsobuje...
Veľmi pozorne sledujeme aj všetky procesy vo vnútri EÚ a vidíme že dnešný proces rozšírenia naráža na dva základné problémy, ktoré vznikli z toho, že EÚ rieši problém svojho rozšírenia súčasne s problémom prehĺbenia integrácie. Preto otázku rozšírenia EÚ chápeme ako samotné zmeny vnútorných mechanizmov riadenia a politického rozhodovania vo vnútri EÚ. Je tu napríklad problém veľkých a malých krajín, je tu problém kontroly aparátu EÚ politickými inštitúciami, ktorý je naznačený ale nie dotiahnutý do konca a zrejme sa s ním budú inštitúcie zaoberať až niekedy po roku 2000. Ďalej je to otázka zdrojov, ktoré slúžia na vyrovnávanie rozdielov pristupujúcich a integrujúcich sa krajín, ktoré jednotlivé štáty majú k dispozícii, pretože aj u nich samych prebiehajú procesy s ktorými sa musia vyrovnať a ktoré ovplyvňujú aj ich hospodársku situáciu.
Novo sa otvárajúci trh, novo sa otvárajúce činnosti a konkurenčné prostredie i vo vnútri krajín EÚ vedie k procesom, pri ktorých sa mení ich ekonomika, ich služby a prispôsobujú sa novým svetovým podmienkam. Slovenská republika, ktorá deklarovala a spĺňa podmienky pre približovanie sa a členstvo v EÚ sleduje tieto procesy, ale sleduje aj vlastné prispôsobovanie sa týmto naznačeným trendom.
Predovšetkým v súvislosti s otvárajúcimi sa trhmi vidno niekoľko smerov, ktoré už dnes môžme hodnotiť ako prebiehajúcu realitu vyrovnávajúcich sa vzťahov. Napríklad už v čase nástupu transformačných procesov bolo jasné zaostávanie strednej a východnej Európy za technologickou urovňou západmej Európy. V súvislosti s otvorením hraníc došlo nielen k pokles výkonnosti ekonomiky štátov strednej a východnej Európy, ale došlo k súčasnému postupnému prenosu výrobných činností náročných na ľudskú prácu zo západnej Európy do strednej a východnej. To je tendencia, ktorá síce garantuje zamestnanosť, ale súčasne zakotvuje trvalé rozdelenie nerovnakej úrovne osvojenia si poznatkou vedy a úrovne technológii ovplyvňujúcich výkonnosť ekonomiky. Preto tento trh hodnotíme tak, že my musíme hľadať svoje prispôsobenie sa nielen aplikáciou činností náročných na prácu, ale predovšetkým hľadaním prístupu k vysokým technológiám.
Riešenie je (aj) vo vyrovnávaní možností...
Druhý smer, ktorý je tu naznačený je predovšetkým prelievanie kapitálu, záujem o získanie trhu, ale tým aj odsunutie krajín strednej a východnej Európy do trvalej závislosti na investíciách, či na dodávkach tovaru. A to dokonca v množstvách ktoré v konečnom dôsledku môžu ovplyvňovať ich platobnú schopnosť a ich ekonomickú situáciu tak, že trvale ovplyvnia zdroje, ktoré majú tieto krajiny pre vlastný rozvoj. Tak napríklad, kým do roku 1990 krajiny strednej Európy boli zo západnou Európou v aktívnej obchodnej bilancii, dnes sú všetky v tejto oblasti hlboko pasívne. Určité vyrovnávanie cez prostriedky PHARE nie je trvalé riešenie. Riešenie je vo vyrovnávaní trhových príležitostí, kde stredná Európa zatiaľ konkuruje predovšetkým nižšou cenou tovarou a lacnejšou pracovnou silou viac ako technickou úrovňou.
Slovenská republika má v tomto smere svoje problémy, pretože dnes z hľadiska technickej úrovne výrobkov a pridanej hodnoty vieme na trh EÚ umiestniť iba 26 % svojich tovarov. V 74 percentách konkurujeme len cenou pracovnej sily, pričom niektoré okolité štáty majú túto cenu ešte nižšiu ako my. Znamená to, že Slovensko už nekonkuruje (touto nízkou cenou pracovnej sily) len na trhoch Európskej únie, ale ide aj o konkurenciu postsocialistických štátov navzájom. To spätne komplikuje umiestenie našich tovarov na týchto trhoch. Preto jedným z východísk pre Slovensko je hľadanie spôsobu dvaapolnásobného zvýšenia výkonnosti jeho ekonomiky, hľadanie spôsobov, ako zvýšiť podiel pridanej hodnoty.
(DOKONČENIE V BUDÚCOM ČÍSLE)
Transformácia spoločnosti je komplexným procesom. Zasahuje človeka, zasahuje kultúru, morálku, zasahuje legislatívu, zasahuje aj ekonomiku aj politický systém. Nedostatok koncepcie transformácie v minulosti, nevyspelosť spoločnosti, nepripravenosť ľudí na túto transformáciu, viedli k tomu, že celá prebiehala s veľkými stratami.
Máme sa s čím vyrovnávať...
Napríklad, pokles úrovne ekonomiky medzi rokmi 1989 a 1992 bol viacej ako 34 % hrubého domáceho produktu a to bolo treba niečím vyrovnať. Ešte stále budeme hrdý na to, keď sa priblížime tam, kde sme už v roku 1989 boli. Lenže medzi tým prešlo 10 rokov. Ospravedlňované to bolo do značnej miery aj dostupnosťou zdrojov, schopnosťou tvoriť vlastné zdroje, schopnosťou mať pripravené štrukturálne zmeny takého rozsahu, aké diktuje zjednocujúca sa Európa, prístupnosťou k vysokým technológiám, ktorý predtým zo strategických dôvodov nebol možný, otvorenosťou trhu a konkurenciou nielen za hranicami, ale aj vo vnútri štátu. Preto je logické, že po isté obdobie mechanizmy ochrany štátov transformujúcich sa krajín sú nevyhnutné na to, aby tieto vedeli vôbec prežiť. Máme príklady i urýchlenia integračných procesov v Európe, ktoré vyplývali s historicko politických dôvodov.
Vari najťažšia je psychologická rovina...
Najlepšou ukážkou a krajinou, ktorá najviac chápe tieto problémy je Nemecká spolková republika, kde pripojenie východnej časti Nemecka k západnej, ktoré malo svoj politický rozmer, v ekonomickej podobe, vyvolalo v podstate zrútenie sa ekonomickej štruktúry východnej časti Nemecka a celá táto ekonomická štruktúra je nahradzovaná novou. Samozrejme s bolesťami. S bolesťami, ktoré vyplývajú s toho, že 18,5 % ľudí nemá prácu. Vyplývajúcimi z toho, že sociálno psychologické akceptovanie týchto zmien zaostáva za vlastným procesom zmien, ale ktoré vyplývajú aj z toho, že západná časť Nemecka svojej východnej časti zo štátnych zdrojov ročne prispieva na zmeny sumou 150 až 160 miliárd mariek.
Nikto nám nič nedaruje...
Nám na Slovensku nedá zadarmo nikto nič, my musíme tie procesy robiť tak, aby sme sa i bez takýchto dotácií vyrovnali a nezaostali, ale využili tento proces transformácie a tento proces zmien. Z hľadiska zmien, ktoré objektívne sú nevyhnutné treba povedať i to, že štáty strednej a východnej Európy prechádzajú pernamentnou sériou šokov. Prvým hospodárskym šokom bol šok z rozpadu trhu RVHP a tým aj všetkých kooperácií. Druhý šok bol stret s vysokými technológiami. Tovary v týchto krajinách a výrobky v týchto krajinách neboli dosť dobre pripravené konkurovať a byť rovnocenným partnerom na vyspelých trhoch. Tretí šok bol z nepripravenosti výskumnej a vývojovej základne nie pre nekvalitu ľudí, ale pre nekvalitu prostriedkov a zdrojov, ktoré mali k dispozícii na zachytenie a vyrovnanie sa s týmito trendami. Ďalším šokom bol stret, ktorý vyplýval z návykov ľudí a istých modelov správania sa a z ľútosti nad potrebou adaptovať sa, transformovať na nové podmienky. Tu Slovensko malo šťastie, pretože úplná väčšina predstaviteľov ekonomickej sféry tieto trendy zachytila, prijala ich a prispôsobila sa im. A dnes mnohí z manažerov Slovenska spĺňajú podmienky náročnosti kritérií európskych rezerv. Toto je jedna z pých, na ktoré môžeme byť za toto obdobie hrdý.
Prechod je pomaly zavŕšený...
Pri rozhodovaní o týchto procesoch súčasne vidíme, že pri globalizácii trhu sa mení štruktúra výrob aj štruktúra obchodu a schopnosť umiestňovať svoje výrobky na trhu. Pre ľudí bolo do značnej miery šokom, že výrobnú schopnosť si zachovali a o ich prácu nikto nestojí. Napriek tomu, že sú vzdelaní, že chcú produkovať, ale ich výrobok naraz nie je spoločenský potrebný. Ďalej občania museli zažiť aj šok z transformácie, ktorý má dimenziu politickú, ekonomickú, sociálnu a morálnu a tento proces sa blíži k zvŕšeniu prechodného obdobia a budujeme pevné základy spoločnosti nového typu. Slovensko do značnej miery bolo ovplyvnené aj vývojom globálnych názorov na rozvoj technológii a to predovšetkým v jeho najcitlivejšej sfére, v rozbúraní zbrojného priemyslu.
To nebola konverzia, bol to jednoducho krach...
Zbrojný priemysel na Slovensku nepadol, u nás nebola konverzia u nás bol krach. Z večera do rána. Všade v západnej Európe sa zbrojná výroba znižuje ročne o 5 % u nás poklesla naraz o 92 %. Konverzia nebola ovplyvnená len tým, že zanikla Varšavská zmluva. Bola ovplyvnená predovšetkým zmenami v technológii a spôsobe vedenia vojny, názorne predvedeným v Perzskom zálive, kde proti zbrojným systémom produkujúcim masovú odvetu zrazu stáli systémy inteligentných striel, riadenia vojny v zázemí na presne určené ciele. S vylúčením väčšej časti obyvateľstva, pri ktorých sa proste prvá línia už len potom dočisťovala. To už si vyžaduje absolútnu zmenu ak si Slovensko ešte chce aspoň časť svojho zbrojného potenciálu, výrobného zdroja potenciálu udržať.
Mnohí len čakali kedy sa Slovensko zrúti...
Z hľadiska globalizácie stavu ekonomiky Slovenska vidíme, že sa vyvíja v porovnaní s ostatnými stredoeurópskymi krajinami dobre. Jednak môžem byť hrdý na to, že sa nenaplnili prognózy nedôvery, ktorá bola mnohým voči Slovensku vlastná. To nebola len vnútropolitická otázka, to bola i medzinárodnopolitická, kde viacerí politici neskĺzli, mnohí áno. Tri šyri roky len čakali kedy Slovensko padne. Teraz ho musia brať vážne pretože tu istý proces je, je potvrdený a Slovensko potvrdilo schopnosť ekonomického vývoja.
Stabilizovalo svoju makroekonomiku, dosahuje napríklad vysoké tempo rastu hrubého domáceho produktu, ktorý sa stále pohybuje na hranici 6,8 - 7,2, čiže v priemere na siedmich percentách, stabilizovalo infláciu a vyhlo sa hyperinflácii, ktorá na Slovensku nebola. Stabilizovalo svoju menu, tak že mohlo po troch rokoch otvoriť vonkajšiu konvertibilitu na bežnom účte, stabilizovalo základné zdroje podporujúce investičný rozvoj. Aj keď, v dôsledku nadšenia z veľkej potreby investícii z rokov 1996 a 1996 dá sa povedať, že prepálilo porovnateľnosť vývozu a dovozu s tým, že podstatne viac sme dovávažali, ako sme sami produkovali. Narušili sme si tým obchodnú bilanciu. Dnes sú cesty ako sa Slovensko s týmto dokáže v priebehu roku vyrovanať. Do jedného roka, bez ohľadu na to, či sa budú alebo nebudú opakovať vonkajšie tlaky, aké sme zaznamenali v 1997 v podobe tlakov na menu. Najdôležitejšia je dôkladná príprava ľudí...
Z hľadiska budúceho vývoja Slovenska v týchto integračných procesoch za najdôležitejšiu jeho súčasť považujeme prípravu ľudí na nové podmienky. To vyžaduje absolútne prehodnotenie všetkých vzdelávacích procesov systémov, profesijnej stavby, vysokoškolského i stredoškolského vzdelávania, vyžaduje výuku nových predmetov, založenie nových inštitúcií tak, aby sme sa priblížili k možnosti, že všetok vysokoškolský vzdelávateľný potenciál Slovenska bude mať možnosť takúto prípravu absolvovať. Tento proces je naznačený, začal, nie je skončený. Ohlasuje kvantitatívnu i kvalitatívnu zmenu.
Čo s vedecko-technickou základňou...
Druhá otázka, s ktorou sa musí Slovensko vyrovanať, ak chce byť v integračných procesoch úspešné, je rozvoj jeho vedeckej a technickej základne, ktorá je dnes rozbitá medzi množstvo inštitúcií. Nie je efektívne usmerňovaná a aj keď štát vynakladá veľké zdroje v dôsledku nekoordinovanosti a neefektívnosti využitia týchto zdrojov, všetci hovoria, že majú málo, ale pritom za vynaložené zdroje sa nedostáva efektívna protihodnota. Preto prehodnotiť svoj potenciál, povedať - na čo máme a načo chceme venovať prostriedky v budúcnosti, je otázka najbližšieho obdobia. Pochopiteľne, že v súvislosti s novou globalizáciou Európy, musia byť ľudia dlhodobo pripravovaní práve na úlohy v oblasti integrácie. Napríklad, prečo to tajiť, dnes je problém postaviť efektívne rokovacie skupiny pre rokovania o integrácii. Potrebovali by sme voľakde "vytiahnúť zo šuflíka" osemsto vysoko kvalifikovaných ľudí.
(Zatiaľ) sa vieme iba narobiť...
Pre Slovenskú republiku je problém vyrovnať sa i s tým, čo zdedila z federácie. S tým, že na jej teritóriu boli sústredené základné výrobné činnosti, ale obchodné činnnosti zostali v Čechách a my ich ešte doposiaľ nevieme efektívne využívať. Nevieme zhodnocovať cez obchod vlastnú prácu a získavať výhody, ktoré výmena dáva. Isté procesy sú naznačené, ale nie sú dotiahnuté do konca.
Slovenská republika sa mení vo sfére svojich služieb, mení sa v infraštruktúre. Zmena prebieha pomerne dynamicky, ale zaostáva za potrebami predovšetkým vo sfére služieb bankových, kde výstavba inštitúcií, cena peňazí, dostatok peňazí, zaostáva veľmi za potrebami štátu. Akokoľvek je Slovensko hrdé na svoje banky, musíme konštatovať že v globálnych podmienkach Európy sú na úrovni pobočiek väčších bánk. V ponuke produktov, peňazí, transféru služieb, výrazne zaostávajú. Vieme dobre vyrábať, vieme sa narobiť, čo zodpovedá našej tradičnej mentalite, nevieme však zatiaľ obchodovať s peniazmi a nevieme dobre zhodnotiť tovar. Aj preto na Slovensku môže pôsobiť vo sfére obchodu niekoľko tisíc zmiešaných slovensko - zahraničných spoločností. Tie sa zaoberajú predvošetkým výmenou tovarov a v tejto výmene zhodnocujú vložené zdroje s podstatne väčším efektom ako vyrobár. Máloktorý výrobár má rentabilitu 15 percent ale oni ju dosahujú pravidelne. Aj to je jedna z príčin, ktorá vyvoláva problémy v platobnej bilancii.
Musíme akceptovať vývojové tendencie...
Slovenská republika bude musieť akceptovať aj tendencie vo vývoji jednotlivých odvetví. Sme surovinovo závislý na východnej časti Európy. To je plyn, to je ropa, to je dodávka uhlia, či dodávka energetickcýh surovín pre atómové palivo. Toto je objektívne doterajším vývojom dané a alternatívy - pri dnešných zdrojoch ktorými disponuje slovenský priemysel, slovenská ekonomika - sa len tak jednoducho riešiť nedajú. A tak sa z tejto danej situácie snažíme urobiť svoj prínos. Súčasne fakt, že 80 percent týchto energetických médií, ide cez teritórium Slovenska do západnej európy, vedie k značným diskusiám aj o privatizácií týchto médií, ktoré nechceme dať do privatizácie a aj o význame Slovenska práve pre takú medzinárodnú výmenu v oblasti tranzitu, či už je to doprava alebo tranzit energií východ západ a naopak. Urobme si z tohoto výhodu a získavajme na tom. Je to jedna z možností, ktorú dnes realizujeme.
Nie všetko súvisí len s výrobou...
Z hľadiska stretávania sa s vyspelými západnými civilizáciami musíme riešiť aj veci, ktoré priamo nesúvisia s výrobou a obchodom, ale nepriamo ich ovplyvňujú. To je predovšetkým stretávanie sa kultúr. Stretávanie sa kultúr, ktoré chápeme ako objektívny proces, pričom by malo ísť o výmenu a nie zánik kultúr menších štátov a národov, ale i o, to - v globalizácii nájsť miesto pre individualizáciu. Vidíme, že dnes istý trh kultúry, ktorý sa napĺňa ekonomicky silnejšími, zapĺňa celý priestor a príde k stretávaniu sa s hodnotovým systémom ľudí u nás. A nie je to vždy stret pre tie "veľké" kultúry lichotivý.
Ďalší vplyv, s ktorým sa musíme vyrovnať je problém pohybu osôb. Tu nejde len o voľný pohyb pracovných síl v rámci Európskej únie a naše prispôsobovanie sa tomuto trhu pracovných síl, ale ide o problém oveľa globálnejší - o prelievanie sa vysokého prírastku obyvateľstva v krajinách menej rozvinutých do krajín s podtstne vyšším rozvojom ekonomík. Takéto prelievanie zažíva Nemecká spolková republika, ten istý problém má Francúzsko a riešia ho i ďalšie štáty a začína sa prejavovať i u nás rastom migrácie. Slovensko je zatiaľ síce krajinou, ktorou sa zväčša iba prechádza, ale nie je ďaleko doba, keď zlepšujúca sa ekonomická situácia Slovenska začne dnešných migrantov lákať k usadeniu sa na Slovensku. Pochopiteľne, takáto vec si vyžaduje premyslený systém ochrany, ktorý na jednej strane rešpektuje voľnosť pohybu ľudí, na druhej strane však chráni zdroje, ktoré slúžia práve pre tieto skupiny na adaptáciu, aby sa s nimi krajina vedela vyrovnať bez ohrozenia vlastných obyvateľov.
V súvislosti s veľkými prebiehajúcimi zmenami sa menia aj právne podmienky života spoločnosti. Konštituuje sa právny poriadok, technické normy, inštitucionalizuje sa jazyk práva a medzinárodných vzťahov. Hľadáme i nový prístup k opatreniam sociálnej politiky. Takej, ktorá by dávala aj ochranu sociálnych istôt občanovi, ale ktorá by hľadala aj priblíženie sa k unifikácii pravidiel v rámci EÚ. Nie je to jednoduché, lebo ak sa napríklad, pri našom členstve v EÚ, rozhodne u nás usadiť povedzme francúzsky nezamestnaný - nastáva otázka, čo s ním? Bude to tým pádom už vlastne náš nezamestnaný. Bude teda žiadať sociálnu podporu u nás. Aj to prináša jednotný trh a musíme sa s tým vedieť vyrovnať.
(DOKONČENIE V BUDÚCOM ČÍSLE)
Úprava a medzititulky:
VLADIMÍR MEČIAR: Máme jedinú možnosť - prispôsobiť sa zmenám 
V dvoch predchádzajúcich číslach nášho týždenníka sme priniesli, spolu s inými vystúpeniami, prvé dve časti úvodného prejavu predsedu vlády SR Vladimíra Mečiara, ktorý predniesol na úvod už II. Medzinárodnej ekonomickej konferencie "Slovensko v siločiarach Európy a sveta". Dnes prinášame záverečnú časť tohoto vystúpenia. Pripomíname, že nosnou témou konferencie bola "Globalizácia, národný štát a jeho sociálno-ekonomický vývoj". Unifikácia sveta nevedie len k unifikácii trhov, ale vedie aj k zbližovaniu politických štruktúr. Politických štruktúr pracujúcich na zásade príbuzných, ale nie totožných pravidiel, rešpektujúcich aj globálne záujmy ochrany človeka, ale rešpektujúcich aj globálne postavenie štátov a spoločenstiev štátov. Najviac problémov, pri vyrovnávaní sa s touto skutočnosťou mali nadnárodné spoločnosti, ktoré prekračujú hranice jednotlivých štátov, prispôsobujú svojim ziskom všetko, čo v týchto štátoch prebieha. Ich ekonomická sila je zväčša vyššia ako je sila stredne veľkých štátov. A z toho plynie značná politická sila i politický vplyv. 
Funkcia štátu s globalizáciou nezaniká... 
Zbližovanie politiky a politických štruktúr v Európe znamená podľa nášho názoru aj zachovanie štruktúr štátu. Dnes pokračujúca integrácia v EÚ jasne dokazuje, že zložené štáty majú s týmto väčšie problémy, pretože federálne orgány odovzdávajú kompetencie EÚ ale nižšie zložky si ich len nerady nenechávajú zobrať, čiže sa oslabuje postavenie reprezentácie zložených štátov. 
Štát v tomto prípade nie je len nástrojom ochrany chudobných, ale sám v hospodárskej súťaži svojej krajiny pôsobí ako jeden zo subjektov, sám na svojom území je spoluorganizátor tejto súťaže, ale jeho funkcia nezaniká. Nezaniká ani podľa bývalých socialistických teórií ani podľa ultraliberalizačných tendencií, ktoré chápu štát ako zlo. Prebieha zbližovanie politických štruktúr spoločností, ktoré sú dnes ovplyvnené nerovnakou skladbou sociálnych skupín, ktorých politické záujmy majú byť vyjadrené. To je napríklad rozmer v ktorom sa pohybujú politické štruktúry strednej a východnej Európy a EÚ. Ale je tu aj rozmer chápania procesu týchto zmien, zákonitostí a ich ocenenia pre celý vývoj. 
Nemienime ustúpiť od podpory vzdelávania... 
V protiklade k tendenciám globality sa podporuje individualita. Podporuje sa individualita človeka ako subjektu, ochrany jeho práva a spoločenského postavenia. Podporuje sa individualita človeka v rozvoji jeho schopností. 
Stretávajú sa tu dve výrazné tendencie, pri ktorých jeden politický názor, alebo politický smer chápe podporu vzdelávania, ako súkromnú vec občana, ktorý na základe toho zhodnocuje svoju pracovnú silu a zabezpečuje si vyšší štandard. Zástancovia tohoto smeru trvajú na tom, nech si teda vzdelanie platí človek sám. 
Oproti tomu, je tu druhý smer, ktorý chápe skôr tento pohyb ako spoločenskú objednávku, kde človek v rôznych formách toto spoločnosti vracia naspäť, preto nezaťažuje nákladmi na štúdium občanov. Tento smer je vlastný Slovenskej republike. V nijakom prípade nemienime z neho ustupovať. Nebolo by správne ho meniť a už vôbec nie v dobe, keď je veľká sociálna nerovnosť a kedy zo sociálnych dôvodov mohli by z etapy ďalšieho vzdelávania byť vyčlenení mnohí občania. 
Mení sa aj postavenie človeka v ďalších sférach... 
K individualizácii dochádza aj v oblasti spotreby. Mení sa postavenie človeka aj vo výrobe, individualizáciou pracovného času, individualizáciu výkonu, možnosťou prenášania činnosti domov, ale mení sa človek aj ako individuálny spotrebiteľ. Napríklad spomeňme možnosť, kúpy kedy namiesto "masového" auta - všetci si pamätáme takmer navlas rovnaké škodovky - máme možnosť individuálneho výberu typu s úpravami vo vnútri, ktoré nemusia byť opakovateľné s iným. 
Zásady individualizácie sa pohybujú aj vo sfére chápania meniaceho sa sociálneho statusu človeka od dieťaťa k starcovi, ktoré musí akceptovať sociálny systém. Pomáhať tomu, kto je v núdzi. Demokratizačné zmeny si vyžadujú podporu menšinových spoločenstiev rôzneho druhu, nielen etnických, s ktorými sa musí spoločnosť vyrovnávať. Aj preto prekonávanie tohto rozdielu a prispôsobovanie sa tomuto rozdielu bude ovplyvňovať Slovenskú republiku v najbližšom období. Aby sme sa s tým vyrovnali po ose štát, región, obec, mesto a občan, musí sa celá tvorivá energia sústreďovať aj do vnútra štátu, aby sa potenciál, ktorým disponujeme naplno využil, ale aj na rozvoj všetkých jeho činností. 
Vonkajšie zdroje chápeme ako doplnkové... 
Isté protiklady charakterizujú napríklad i otázku zahraničnej pomoci. Aj tu sa stretávame s globálnymi nárokmi na zahraničnú pomoc a spoluprácu a s individuálnymi požiadavkami aplikovať túto pomoc vo vnútorných podmienkach. Nestaviame to do protikladu, aj keď sme presvedčení, že základ rozvoja Slovenskej republiky je v jej zdrojoch s pomocou medzinárodných zdrojov a nie v medzinárodných zdrojoch s vylúčením vnútorného potenciálu. Je to spor teoretický, ktorý však v praktickej politike má viacero prejavov jeden z nich napríklad bol spôsob privatizácie v Slovenskej republike. 
Čaká nás ešte veľa zmien - i vo vede a výskume... 
V pohľade na vnútornú štruktúru ekonomiky Slovenska ešte nie sú zmeny ukončené. Ani z hľadiska odvetvových zmien, ale ani z hľadiska veľkostných typov jednotlivých podnikov. 
Zmeny nie sú ukončené ani z hľadiska komplexnej podpory jednotlivých odvetví, pretože moderný podnik nie je len ten, čo moderne vyrába, ale ten, čo má za sebou sústredený výskum, vývoj, ktorý má sústredenú celú infraštruktúru činností, tak, aby bolo garantované niekoľko rokov dopredu, či už je to činnosť pre jeden podnik, alebo pre určité zoskupenie. 
Aj v tejto oblasti sa snažíme niečo robiť aj keď to ešte nie je systémové, ale je tu viditeľne naznačená napríklad snaha Slovenska "byť pri tom", napríklad zriadením strediska laserovej techniky, optoelektroniky, prienikom do oblasti nukleárnej medicíny, výraznou podporou rozvoja biotechnológií, snahou o vstup do kozmického priestoru - a nie je to len otázka symboliky, že tam bude Slovák lietať niekoľko dní okolo zeme. To je snaha zvládnuť všetky adaptačné procesy, ktoré k tomuto vedú a dospieť aj v tomto smere k novému. Ale ešte z toho nemôžem povedať, že je tu výrazne organizovaný spoločenský pohyb vo vede a v týchto oblastiach, ktoré podmieňujú výkonnosť každej spoločenskej štruktúry, nielen našej. 
Kto sa neprispôsobil - zahynul... 
Všetky zmeny o ktorých som dnes hovoril, sú zmeny, ktoré prebiehajú nezávisle na tom, či ich prijímame, alebo aký máme k nim postoj a jediný spôsob je prispôsobiť sa. Každý biologický druh, ktorý sa neprispôsobil, vyhynul. Každý, kto nemá schopnosť zachytiť tieto trendy, využiť ich a obrátiť na pozitívum pre seba bude mať ťažkosti v zaostávaním za ľudstvom. Vo svete je konkurencia, ak zaostávaš, tvoja vec. 
Aj my sa chceme systematicky prepracovávať medzi štáty, ktoré patria k najvyspelejším. Na to treba urobiť veľmi veľa ale i takéto riešenia sú možné. Možné pri účelnom programovaní vývoja celku, pri garancii zdrojmi, ale predovšetkým vysokou výkonnosťou ľudí. Ľudí od študenta po vedca. 
Slovensko je veru dobrým žiakom... 
Ak hodnotíme doterajší spôsob prispôsobovania sa Slovenska k týmto novým tendenciám, vidíme, že aj keď v politickej oblasti možno proces prebieha kontraverzne - a my máme pocit, že ani to sa vždy neposudzuje celkom objektívne a máme preto aj fakty - tak vidíme, že v ostatných oblastiach je Slovensko viac ako dobrý žiak. Zachytilo tieto trendy, koná v nich a práve to mu umožňuje vypracovať sa s outsidera strednej Európy na krajinu, ktorá dnes dosahuje v strednej Európe najlepšie výsledky. Potvrdila sa správnosť tejto cesty spoločenskou praxou, potvrdili sa výhody, potvrdili sa prínosy. 
Myslime v globálnych dimenziách, konajme v individuálnych podmienkach... 
Preto pokračovanie v tomto vývoji - teda myslieť v globálnych dimenziách, ale konať v individuálnych podmienkach - je jedným z atribútov tvorby politiky aj tvorby hospodárskeho rozvoja Slovenskej republiky. Ak hodnotíme ľudský potenciál, ktorým my disponujeme, je neobyčajne vzdelaný, mimoriadny stupeň motivácie má práve v dôsledku zmien, ktoré tu prebiehajú, ale ešte zrejme istý čas bude vykazovať zaostávanie v oceňovaní vo vzťahu k vyspelým krajinám. 
Tu sa však stretávame i s istou vrstvou sociálnej demagógie, keď ešte ako pozostatok socializmu sa chápe mzda iba ako sociálna kategória. Mnohí to ešte chápu tak - nevadí, koľko produkuješ, hlavná vec že chodíš do práce a preto musíš prežiť. Záujem všetkých je, aby cena pracovnej sily rýchlo rástla, ale tá je podmienená predovšetkým rastom výkonnosti ekonomiky. Ak dvaapolkrát zaostávame vo výkonnosti ekonomiky tak musíme zaostávať logicky aj v cene práce. 
Vyriešenie tohoto problému bude zrejme jedným z hybných motívov rozvoja sociálnej sféry Slovenska. Rozvoja, ktorý môže v istých obdobiach vyvolávať aj nejakú dávku napätia, čomu sme zatiaľ úspešne čelili, ale máme záujem ho riešiť tak, aby bol v prospech ľudí, aby mzda oceňovala výkon a sociálna politika oceňovala prežitie. Aby kategórie "ekonomická" a "sociálna" neboli navzájom zamiešané a jedna nenahradzovala druhú - to musíme jednoducho rešpektovať. Na budúcnosť Slovenska i Európy hľadíme s optimizmom... 
Hodnotiac všetko, čo dnes vo svete a v Európe prebieha, vedieme Slovensko k budúcnosti ako krajinu, ktorá bude členom EÚ a vidíme Európu ako spoločenstvo štátov s vybudovaním systémom spoločného politického rozhodovania, ale s pôsobnosťou na celý kontinent. Teda ako spoločenstvo nezastavujúce sa na istých hraniciach, ale postupujúce v globalizácii celého kontinentu a s rozsiahlymi vzťahmi spolupráce k ostatným podobným susedom. Takže, hodnotiac prínos dnešnej konferencie - hľadáme tu odpoveď na spôsob, ako tieto globálne tendencie prijať, naplniť a aplikovať v každodennom živote ľudí. 
Vysoko si vážim organizátorov tohto stretnutia, ktoré je v poradí už druhým, ktoré prináša množstvo nových podnetov a poznatkov, ktoré sa potom vďaka dobrej spolupráci vlády a Nezávislého združenia ekonómov Slovenska transformujú aj do vládnej politiky ako súčasť jej programu, alebo súčasť legislatív, či súčasť nástrojov. 
Aj vaša účasť tu potvrdzuje význam, vážnosť problému ale aj snahu o poznanie nových tendencií, snahu o pochopenie svojho miesta v Európe a prispôsobenie sa novým podmienkam. Tak, aby sme Európsky konali, ale v kultúre, srdci, myslení zostali Slovákmi. Tak aby sme prijímali globálne tendencie ale u nás aplikovali to, čo tomuto územiu je vlastné a nosné, aby sme využili výhody geopolitiky, ktorá bezpochyby nám pomáha výmene ľudí v oblasti turistiky, poznávania, kde máme čo ponúknuť. Tak, aby sme využili aj vysokú úroveň prípravy ľudí Slovenskej republiky. 
Som presvedčený, že Slovensku patrí budúcnosť. Mal som iba nedávno stretnutie s jednou z významných osobností európskej politiky, nebudem ho menovať, rozhovor prebiehal medzi nami dvomi, ktorý bol na Slovensku pred dvomi rokmi a vyjadril údiv nad tým, aký kus cesty Slovensko prešlo vo vývoji svojej spoločnosti. Povedal i to, že tento pohyb, ktorý na Slovensku prebieha, nemusí byť len pasívnou konzumáciou súčasných poznatkov vyspelejších spoločností ale, že on sám môže vytvárať nové podnety a poznatky pre tieto spoločnosti, dávajúci impulzy aj ich rozvoju. 
Takže, pozerajme preto do budúcnosti s optimizmom, s presvedčením, že tieto procesy zvládneme, ale aj so záujmom vybudovať zo Slovenska štát slobodných ľudí, štát demokratický, ale štát s vysokým stupňom rozvoja výroby, obchodu, vedy, kultúry, sociálnych vzťahov. Štát, v ktorom tieto trendy sa budú premieňať na prax každým dňom. 
(KONIEC) 
