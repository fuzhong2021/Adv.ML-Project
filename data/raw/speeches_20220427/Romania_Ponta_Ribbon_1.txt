
    a) Premierul Victor Ponta: Decizianoastrăeste de a încurajainvestiţiileînenergie, care săsprijinedezvoltareaeconomică, înparalel cu protecţiamediului- Speech of Victor Ponta at the opening of a power plant in Brazi./"Our decision is to encourage investments in energy which will support economic development together with environmental protection"
http://www.gov.ro/premierul-victor-ponta-decizia-noastra-este-de-a-incuraja-investitiile-in-energie-care-sa-sprijine-dezvoltarea-economica-in-paralel-cu-protectia__l1a118452.html

Domnule preşedinte,
Domnule comisar ,
Domnilor ambasadori,
Doamnelor şi domnilor,
Sunt într-adevăr foarte bucuros că această zi s-a dovedit a fi posibilă. Şi spun lucrul acesta pentru că, în cele doar câteva luni de mandat, proiectul pe care astăzi îl inaugurăm a făcut obiectul mai multor discuţii pe care le-am avut, a făcut obiectul unor bătălii birocratice, administrative, uneori chiar politice şi evident sunt bucuros atunci când văd că se poate finaliza un asemenea proiect, că poate fi dat în funcţiune şi că poate fi trecut în ceea ce înseamnă veştile bune pentru România şi pentru viitorul nostru economic. Apreciez foarte mult şi vreau să îi mulţumesc şi domnului comisar Oettinger, şi domnului preşedinte Roiss, pentru prezenţa lor la această inaugurare şi profit de prezenţa oaspeţilor, ca şi a conducerii Petrom România, pentru a transmite trei mesaje foarte clar, trei mesaje direcţionate şi trei mesaje care îmi doresc să reprezinte un angajament pentru viitor. În primul rând, nu întâmplător comisarul european pentru energie se află astăzi aici, am dorit să transmitem un mesaj foarte clar către Comisia Europeană, către partenerii noştri europeni că România este hotărâtă să îşi folosească cu adevărat potenţialul extraordinar, pe care, resursele naturale, resursele umane şi poziţionarea noastră geo-strategică, îl oferă, în ceea ce priveşte energia. Prea mulţi ani în care interese mărunte, management defectuos, interese politice, ne-au adus în situaţia în care acest uriaş potenţial energetic a fost irosit de către România şi a fost irosit pentru o generaţie sau două. Anul acesta şi, de fapt, în ultimele luni, am luat decizii extrem de importante, pe plan legislativ, în primul rând, prin adoptarea pachetului de legi privind energia. Pe planul ideii sincere de a avea un management performant, de a avea competiţie corectă şi mai ales şi ştiu că nu doar comisarul Oettinger apreciază acest lucru, cred că cu toţii ar trebuie să îl apreciem, sprijinul pentru investiţiile în energie, care înseamnă nu doar eficienţă, nu doar megawaţi pe care îi numărăm la producţia naţională, ci înseamnă protecţia mediului, înseamnă energie curată, înseamnă proiecte pornite de la zero şi nu doar modernizări a ceea ce s-a făcut în România în perioada anilor’60 sau ’70. Aşa încât, astăzi, am vrut, prin acest eveniment, să dăm un mesaj foarte clar, că decizia noastră este clară şi nu se va schimba, aceea de a avea o piaţă deschisă, o piaţă competitivă şi o piaţă şi un regim legislativ şi administrativ care va încuraja, în continuare, investiţiile în energie, investiţii care să sprijine dezvoltarea economică, în acelaşi timp cu prezervarea mediului şi a celor mai înalte standarde privind producţia de energie. Al treilea mesaj prin prezenţa domnului Roiss, aici, este către cei care de ani bun investesc în România şi vor să investească, în continuare. Şi acest mesaj este acela că orice guvern al României, indiferent cine este prim-ministru, trebuie să sprijine adevăraţii investitori, trebuie să sprijine companiile care au venit, care rămân în România şi care, mai ales, se gândesc la viitor. Vreau să spun, încă-odată, că acelaşi sprijin compania OMV, compania Petrom, îl vor avea şi în viitor, pentru că avem nevoie de noi resurse de energie, veştile bune dinspre Marea Neagră, nu îmi doresc altceva decât să fie confirmate, şi cred că acest mesaj pentru un mare investitor în România este un mesaj, în egală măsură, şi pentru alţi investitori ,care trebuie să ştie că sunt bine primiţi, că sunt sprijiniţi şi că sunt apreciaţi pentru ceea ce fac în România, în această perioadă. În prima mea vizită externă, în calitate de prim-ministru, m-am întâlnit la Viena
cu preşedintele Roiss, cu d-na preşedinte Gheorghe, şi am discutat despre această centrală. Am simţit, poate greşit, că domnul Roiss îmi spunea istoria acestei centrale, dar cu ultimele resurse de optimism. Cred că mai spusese aceeaşi poveste şi altora, şi probabil că s-a gândit: „încă un prim-ministru, va rămâne ca înainte”. De aceea, sunt foarte bucuros că efortul nostru comun înseamnă, astăzi, deschiderea centralei şi că ceea ce facem astăzi, aici, împreună, sunt convins că trebuie să facem mai departe, cu investiţiile pe care Petrom le va face în România şi cu noi resurse de energie în care OMV Petrom investeşte sume importante, în anii care urmează. Al treilea mesaj, şi cu asta închei, este, în mod sigur, pentru Petrom România şi pentru cei care se uită la Petrom România, ca la un bun naţional, în continuare, şi ca la o mândrie a României. Sigur, ca orice om politic, sunt uneori înclinat să critic Petrom, când se măreşte preţul benzinei sau motorinei. E foarte simplu şi, în mod sigur, pot să obţin aplauze efemere. Dar, de fiecare dată, mă opresc aducându-mi aminte că Petrom înseamnă cel mai mare contribuabil la bugetul României şi pot să calculez câte şcoli, câte spitale, câte salarii se plătesc din contribuţiile pe care Petrom le aduce la bugetul României. Mă gândesc, de fiecare dată, că 25.000 de familii din România au un venit pentru că un membru al familiei lucrează la Petrom. Mă gândesc, de asemenea, la ce înseamnă nu doar Petrom, ci orice mare investitor, care nu-şi ia profitul spre ţara de origine, ci continuă să-l investească în România. Şi atunci, cu riscul, eventual, de a pierde nişte voturi, vreau să mulţumesc Petrom, vreau să apreciez conducerea din România care ne-a dovedit că putem avea un management eficient făcut chiar de români în România şi să spun că proiectul de astăzi va asigura nu doar succesul unei investiţii. Şi preşedintele Roiss a spus un adevăr pe care-l ştim cu toţii: nicio firmă nu investeşte, nici în România, nici în altă parte, dacă nu face şi profit, dacă nu ştie că investiţia este profitabilă. Dar, vreau să spun că 30% din producţia acestei centrale va merge în zona de energie reglementată, adică un preţ foarte bun pentru ceea ce consumă populaţia.
Vreau să spun că, practic, aceste mesaj dat de Petrom, cu o investiţie nouă, în energie curată, în energie şi-n producţie eficientă, este un semn de competiţie şi pentru ceilalţi producători din România. Este, în acelaşi timp, o provocare pentru companiile în care Guvernul deţine încă şi va deţine majoritatea acţiunilor, pentru a avea un management mai performant, pentru a reuşi să se compare, în materie de performanţe economice, financiare, cu Petrom-ul. Şi acest gen de competiţie cred că este doar în favoarea noastră ca ţară, este în favoarea consumatorului care, dacă are competiţie, atunci în mod sigur are şi un produs mai accesibil şi este în favoarea ideii că România este un loc în care, de obicei, nu întotdeauna, dacă investeşti şi dacă îţi plăteşti taxele şi dacă participi la efortul social, primeşti şi mulţumiri, nu doar reproşuri sau eventual beţe în roate – nu ştiu cum se va traduce în engleză această expresie atât de românească. Vreau să mulţumesc Petrom-ului şi pentru că, atunci când apar situaţii excepţionale, ştiu că pot, nu doar ca prim-ministru, să cer ajutor şi vreau să le mulţumesc, în mod special, pentru că, zilele trecute, când un simbol pentru România, echipa de handbal de la Oltchim, este în dificultate, Petrom a intervenit. Vreau să le mulţumesc, pentru că ştiu că vor ajuta Municipiul Ploieşti să rezolve una din problemele cele mai vechi ale municipiului. Ţin foarte mult să apreciez că înainte de a critica ceva trebuie să vezi dacă acea companie creează locuri de muncă, creează stabilitate, creează predictibilitate şi creează un spirit, în România, de care avem cu toţii foarte mare nevoie. Mă bucur şi vă urez mult succes în noua investiţie, vă urez mult succes în viitoarele investiţii şi vă asigur că structurile administraţiei, structurile instituţionale, vor încerca pe viitor să fie în sprijinul investitorilor, dacă se poate să nu încurce investiţiile, aşa cum uneori s-a întâmplat şi sunt convins că profitul, beneficiul, va fi atât pentru noi ca societate, cât şi pentru dumneavoastră ca şi companie. Încă o dată felicitări şi sper să inauguraţi cât mai multe proiecte de acest gen.
