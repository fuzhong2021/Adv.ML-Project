НОВИНИ


ИЗКАЗВАНЕ НА СЕРГЕЙ СТАНИШЕВ - ПРЕДСЕДАТЕЛ НА ВС НА БСП И НА ПГ НА КОАЛИЦИЯ ЗА БЪЛГАРИЯ ПРИ ОФИЦИАЛНОТО ОТКРИВАНЕ НА 40-ОТО НАРОДНО СЪБРАНИЕ
11.07.2005 Г.
11-07-2005 11:35 РУБРИКА: Изказвания




Уважаеми господин председател, 
Уважаеми господин президент, 
Уважаеми господин министър-председател, 
Уважаеми госпожи и господа министри, 
Ваши светейшества, 
Ваши превъзходителства, 
Уважаеми госпожи и господа народни представители! 

От името на Парламентарната група на Коалиция за България поздравявам новоизбраните народни представители в 40-ото Народно събрание! На всички колеги, на всички парламентарни групи пожелавам успешно начало и ползотворна работа в името на България! Всички ние имаме много важна и трудна мисия – да съхраним и да оправдаем доверието на хората, които са ни избрали! 

Уважаеми колеги! 

Новият парламент не се намира в обичайна следизборна атмосфера, когато спечелилите празнуват и разпределят постове в администрацията, а загубилите правят анализ и се занимават с вътрешнопартийни проблеми. 

Народът каза тежката си дума. С вота си той ни задължи да разговаряме помежду си. Не да се препираме, а да търсим съгласие. Не е имало друг парламент с толкова много групи от самото му начало. Това затруднява формирането на стабилна управляваща коалиция. Хората обаче очакват страната да има парламентарно мнозинство и работещо правителство с ясни приоритети и програма, които да гарантират работа по най-важните въпроси, свързани с европейското бъдеще на страната и с най-наболелите проблеми на хората. 

Какво е състоянието на България в средата на 2005 г.? 

Необходимо е спешно да компенсираме забавянето в изпълнението на поетите ангажименти за законодателни и административни реформи, които да гарантират членството на страната в Европейския съюз от 1 януари 2007 г. Ще бъде честно да кажем, че вероятността за отлагането на членството ни в ЕС с година е сериозна, може би и застрашителна. Ситуацията в Европа след отрицателните референдуми във Франция и Холандия и провалът на Европейския съвет през юни сочат негативни тенденции и създават резервирано отношение към нашата кандидатура. Несигурното мнозинство в парламента засилва този риск. 
Убеден съм обаче, че с общи усилия ние сме в състояние и сме длъжни да гарантираме политическата стабилност в страната. Стабилност, която ще позволи да предприемем бързо необходимите конкретни действия по европейското направление и да покажем волята на България да изпълнява ангажиментите си. 

Членството в Европейския съюз – това трябва да е първата непосредствена цел на следващото управление на страната, която засяга всяка сфера на държавния и обществения живот. 

Ние трябва да свършим своята работа, да подредим собствения си дом, за да преодолеем “страха” на Европа от нашето присъединяване. За това ни е отредено твърде малко време. Първите представители на ЕС, които ще оценяват свършеното от нас, ще пристигнат още в края на август! Ето защо Коалиция за България е категорична, че време за лятна почивка, за следизборна ваканция няма! Сега е моментът да забравим идеологическите различия, да докажем на практика привързаността си към европейския идеал и да ускорим реформите, за да реализираме политическия консенсус по най-важния национален приоритет. 

В много случаи досегашни правителства справедливо са били критикувани заради желанието за доминиране над парламента, заради опитите да го принизят или дори унизят. Печална практика е парламентарното мнозинство да се крепи единствено на правителствената инициатива и да действа като механична машина за гласуване. 
Сега е обратно – за да има правителство, трябва да има парламент. И не само да го има, но в него да бъдат прокарани пътища към широко съгласие между много на брой политически сили, част от които с несъвместима идеологическа ориентация. Не можем да допуснем обаче стари вражди и спорове да вземат връх над желанието на хората за успокояване на обстановката след изборите. 

Как ние от Коалиция за България виждаме приоритетите в работата на 40-тото Народно събрание, около които ще търсим подкрепата и на останалите парламентарни сили? 
Преди всичко би трябвало да приемем в спешен и консенсусен ред законодателна програма, гарантираща подготовката на страната за пълноправно членство в Европейския съюз от 1 януари 2007 година. Тук е важно да се отбележи, че приоритет са евроинтеграционните законопроекти над останалите инициативи на правителството, каквото и да е то. Не бих пропуснал и някои действия по общо съгласие за ускорено усъвършенстване на административния и кадровия капацитет на институциите, без оглед на партийните амбиции за реализиране на така наречените „свои хора“ във властта. 
От особена важност за този парламент са и нашите усилия, бих казал дори извънредни усилия, за успешното провеждане на съдебната реформа. Тук е необходимо интензивно взаимодействие между парламентарните формации за срочно приемане на нужния пакет от закони и на съответните промени в конституцията, ако това се налага. 
Не бива да забравяме помощта и съдействието от наша страна за съдебната власт по изграждането на нейния институционален и оперативен капацитет, както и засилването на международните контакти на парламента за обобщаване на европейския опит в тази сфера. Народното събрание има своите важни отговорности и за гарантиране на успешния процес на ратифициране на Договора ни за присъединяване от 25-те страни- членки на Европейския съюз. 

Дневният ред на страната обаче далеч не се изчерпва с европейското бъдеще. Българската икономика желае предсказуема и благоприятна законодателна и административна среда, която ще създаде по-добри условия за инвестиции, ще създава трайни работни места и ще повиши конкурентоспособността на производителите. 


Не бива да забравяме социалните си ангажименти и отговорности - повишаването на доходите и актуализирането на пенсиите. Нужни са и мерки за повишаване на заетостта и квалификацията на работната сила, гарантиране на образованието до 16-годишна възраст и осигуряване на възможност за продължаването му след това. Реформата в здравната система, която да гарантира равен и социално поносим достъп до здравните услуги на всички български граждани, също би трябвало да е сред неотложните задачи на Народното събрание. 

Има и остри кризисни ситуации, които не търпят отлагане: 

- Необходима е бърза и обективна оценка на нанесените от природните бедствия щети на реколтата 2005; 
- Нужни са енергични действия за преодоляване на разрушенията на инфраструктурни обекти и помощ на пострадалото население в засегнатите региони; 
- Спешно трябва да бъдат осигурени животоспасяващи лекарства и медицински средства за застрашените категории пациенти. 

Вярно е, че това е работа на правителството, но след като парламентът в сегашната необичайна ситуация поема инициативата, не би следвало и ние като народни представители да стоим настрана от острите проблеми на хората. 

В името на гарантирането на посочените приоритети в дейността както на Народното събрание, така и на правителството, Коалиция за България е готова на сътрудничество с останалите парламентарни и извънпарламентарни политически сили. Ще бъдем открити и внимателни към всички предложения от структурите на гражданското общество, синдикатите и бизнеса. 

Извън този контекст настоящият парламент може би има и още една задача: да прегледа задълбочено, спокойно и далеч от евентуални общи избори изборното законодателство и да отстрани онези недостатъци, които станаха очевидни по време на приключилата кампания. 

За нас е изключително важно в Народното събрание да бъде установен нов парламентарен дух и стил на работа, за да свършим работата, за която хората са ни назначили. Да не се изживяваме като врагове, за които различията помежду ни са по-важни, отколкото нещата, които трябва да ни обединяват. Защото истинските ни противници са бедността и безработицата, корупцията и престъпността, влошените грижи на държавата за образованието и здравето на хората. 

Ето защо принципите, върху които настоящият парламент трябва да построи работата си, критериите, по които ще оценяваме политиката на бъдещото правителство, могат да се определят с три прости думи: стабилност, приемственост, промяна. 
Стабилност в демократичното и ефективно функциониране на институциите в интерес на обществото. 
Приемственост по отношение на членството на страната в Европейския съюз, защото не може да се зачеркне направеното от предходните правителства, което е добро и полезно за хората. 
Промяна в политиката, в отношението към всекидневието на българина, защото това е изборът на преобладаващата част от хората, гласували за този парламент. 
Необходима е и отговорност, защото гражданите очакват да знаят кои политически сили и народни представители я поемат и ще я носят. 
Тук е уместно да подчертая, че най-добре би било парламентарните сили, които желаят да участват в правителство на евнропейската интеграция, икономическия растеж и социалната отговорност, да постигнат споразумение още преди връчване на проучвателния мандат за съставяне на правителство. 

Възможно, реалистично и изпълнимо ли е всичко това? Разбира се, ако има обща политическа воля и ако компромисите, които сме длъжни да направим взаимно, за да реализираме тази воля, са разумни и незабавни. 

Коалиция за България е готова да даде своя принос за това. 
Благодаря за вниманието! 


© 2001 БСП   |   bsp@bsp.bg