http://gov.ro/ro/stiri/premierul-dacian-ciolo-a-participat-la-sedinta-festiva-a-curtii-constitutionale-prilejuita-de-implinirea-a150-de-ani-de-la-adoptarea-constitutiei-din-1866-i-a-25-de-ani-de-la-adoptarea-constitutiei-din-1991 


Discourse by PM Dacian Ciolos, at Romania’s 25th anniversary of the partnership with the World Bank


Nov. 1, 2016


2, 260 words


Alocuţiunea premierului Dacian Cioloş la 25 de ani de parteneriat cu Banca Mondială
[Check against delivery]
 
Dacian Cioloş: Domnule președinte al României, domnule vicepreședinte al Băncii Mondiale, domnilor vicepremieri, doamnelor și domnilor miniștri, excelențele voastre doamnelor și domnilor ambasadori,
Trebuie să recunosc că nu m-am proiectat atât de departe până în Alpha Centauri, pentru că avem foarte multe lucruri de făcut aici. Şi trebuie să mărturisesc că 25 de ani au trecut și în România cred că la fel de repede cât ar trece o astfel de călătorie în spaţiu. Celebrarea a 25 de ani de activitate a Grupului Băncii Mondiale este, într-adevăr, și un foarte bun prilej pentru noi de a reflecta asupra transformării de la România de ieri, un stat închis, totalitar, la România de azi, un stat de drept, membru al Uniunii Europene şi al NATO, cu o economie de piaţă funcţională, o economie care continuă să crească, aş spune, într-un ritm susţinut. Pe de altă parte, pentru cei care au sperat la prosperitate şi la deschidere imediat după eliminarea comunismului, probabil că ritmul acestor schimbări a fost perceput ca fiind unul lent, mai ales dacă ne-am compara cu alte ţări vecine care au trecut printr-un proces de reformă şi restructurare mai accelerat. Cred, însă, că importantă este direcţia democratică în care s-a mers constant în aceşti ani, faptul că ea a devenit una ireversibilă şi că, pe de o parte, acest ritm, care probabil a fost perceput ca fiind unul mai lent, a dus şi la o maturizare politică treptată a României, o maturitate care, cred, se percepe astăzi, chiar şi dacă ne-am referi la faptul că este una din puţinele ţări din regiune care nu are în Parlament  partide extremiste,  de exemplu. Deci, România a ştiut să găsească, cu toate dificultăţile acestui proces de tranziție, poporul român a știu să găsească o cale de dezvoltare, de mijloc, fără să uzeze, încă, de extreme.
Legat de relaţia României cu Banca Mondială, aceste rezultate de care spuneam indică o soliditate politico-economică, fără niciun dubiu. Soliditatea transformărilor prin care a trecut România se datorează, în bună măsură, şi acestui sprijin pe care România l-a avut în aceşti 25 de ani din partea Băncii Mondiale. În perioada sensibilă a anilor de tranziţie, Banca Mondială a fost un partener de încredere, un partener pe care ne-am bazat în drumul spre integrarea în Uniunea Europeană şi în NATO. Aş menţiona, însă, şi faptul că România a intrat într-o nouă etapă, atât în plan intern, cât şi în relaţia cu partenerii externi, şi astfel, cel puţin, dorinţa noastră este să dezvoltăm din ce în ce mai mult practica noastră dintr-o dimensiune pasivă într-una activă. România are acum resursele şi viziunea de a-şi asuma, dincolo de procesul de dezvoltare internă, al propriei dezvoltări, de a-şi asuma şi responsabilităţi şi de a contribui la transformarea unor procese de decizie şi acţiune la nivel internaţional. Şi o facem deja în cadrul NATO, dorim să o facem şi în alte instanţe internaţionale. Este o schimbare de abordare vizibilă mai ales în plan regional, spuneam, în cadrul UE, dar pe care o avem şi într-un plan mai amplu, multilateral. Astfel, ne propunem în anii următori, să devenim dintr-un beneficiar, un furnizor de expertiză, de resurse, de bune practici, sigur, cu modestie, acolo unde am acumulat experienţă şi unde putem împărtăşi această experienţă, pentru implementarea obiectivelor globale de dezvoltare durabilă.
În plan intern, o parte din provocările pe care le avem în prezent şi la care aş dori să mă refer în continuare în aceeaşi logică a trecerii de la pasiv la activ sunt legate în primul rând, de două lucruri, aşa spune: în primul rând, de o consolidare şi o sustenabilitate prin aplicarea profundă a bunei guvernanţe, atât în administraţia publică, cât şi în gestiunea capitalului de stat din companiile de stat;  în al doilea rând, de coeziune regională şi de incluziune socială. Avem nevoie să reducem decalajele, atât între diferite categorii sociale, cât şi între regiunile României, între mediul rural şi mediul urban, prin măsuri de incluziune socială, măsuri antisărăcie eficiente, dar şi prin stimularea antreprenoriatului. Şi pe fiecare din aceste paliere am făcut, de altfel, progrese semnificative în acest an şi aceasta ne-a fost şi obiectivul, să ne concentrăm pe lucruri fezabile, cu impact imediat, dar cu perspectivă pe termen mediu şi pe termen lung. În ce priveşte buna guvernanţă, suntem puternic angajaţi în lupta împotriva corupţiei şi susţinerea reformei în justiţie, iar în luna august am finalizat o nouă strategie anticorupţie, o strategie clară, care să nu lase loc interpretărilor şi care să fie uşor de aplicat de instituţiile cărora li se adresează, cu accent, de data aceasta, pe prevenţie. Aici avem mult de construit şi cu siguranţă că prevenţia este metoda cea mai adaptată situaţiei actuale din justiţie,  din administraţie şi din societatea românească, ţinând cont de faptul că percepţia publică este în mod clar una pozitivă legată de nevoia de a continua lupta împotriva corupţiei, ea însă trebuie să schimbe în profunzime mentalităţi, modul în care este abordat această luptă împotriva corupţiei.
Am accelerat totodată programele de prioritizare şi de eficientizare a cheltuielilor publice, precum şi reluarea procesului de implementare a guvernanţei corporative în companiile de stat şi cu sprijinul Băncii Mondiale, care a oferit asistenţă tehnică în elaborarea normelor de implemenare a legii 111/2016. Mai mult decât atât, am reuşit să derulăm un proces transparent de selecţie a managementului acestor companii de stat, a consiliilor de administraţie, şi să venim cu reguli mai clare nu doar în recrutarea managementului companiilor de stat, dar şi în mandatul care este acordat acestor manageri şi consiliilor de administraţie şi a unor indicatori care să permită măsurarea eficienţei acestor manageri.
În ceea ce priveşte reducerea sărăciei şi politica de incluziune socială, tot anul acesta, am lucrat intens la un pachet integrat de peste 40 de măsuri de combatere a sărăciei şi vreau să subliniez cuvântul "integrat",  pentru că o parte din aceste 40 de măsuri existau deja în spaţiul politicilor publice, dar datorită faptului că ele erau implementate în mod disparat de multe ori în lipsă de coerenţă, ele nu şi-au arătat eficienţa chiar dacă se cheltuiau nişte bani acolo. Deci, am vrut să punem aceste măsuri împreună, într-un pachet coerent, integrat, cu un impact pe termen lung, pornind şi de la recomandările Băncii Mondiale, care, în aceşti ultimi ani, a elaborat mai multe studii care au propus guvernelor succesive ale României mai multe strategii, fără să existe însă o legătură clară între aceste strategii - care, multe dintre ele, erau aprobate chiar la nivel de guvern - şi măsurile implementate şi mai ales modul de alocare a bugetului. Am vrut deci prin acest pachet anti-sărăcie să punem împreună aceste măsuri, să aducem coerenţă în utilizarea fondurilor publice, atât din bugetul de stat, cât şi din fonduri europene, şi să stabilim o legătură între viziunea strategică şi implementarea acestor măsuri. Ne-am concentrat şi am înregistrat şi rezultate concrete pe măsuri destinate în primul rând copiilor pentru reducerea abandonului şcolar. Şi aici, de la naştere şi până la vârsta şcolară, şi aş aminti amăsurile privind tichetele pentru grădiniţe, tocmai o măsură pentru a reduce abandonul şcolar şi preşcolar, programe de alimentaţie adaptate copiilor în şcoli, acte de identitate pentru toţi. Una din lipsurile pe care le aveam şi care duceau la imposibilitatea unor copii de a avea acces la măsuri de sprijin şi de integrare socială era tocmai lipsa de identitate, datorită unor situaţii specifice pe care le avem în România. Am rezolvat această problemă. Am venit şi cu măsuri pentru implicarea unor profesori motivaţi în procesul educaţional, mai ales în zonele vulnerabile. Am ţintit pentru prima dată categoria tinerilor care nu mai sunt nici în formare profesională, dar care nu au nici un loc de muncă - una din cele mai vulnerabile categorii. Am venit cu o serie de măsuri active destinate ocupării pe piaţa muncii, prin sprijin financiar consistent şi, mai ales, cu o nouă abordare a sistemului de incluziune socială, adresându-ne atât persoanelor neocupate, cât şi angajatorilor, şi găsind o modalitate de a face o trecere lină de la măsurile de asistenţă socială spre măsurile de integrare în câmpul muncii, pentru a nu pune persoanele să trebuiască să aleagă între a rămâne asistat social pasiv sau a merge în câmpul muncii. Practic, dorim să încurajăm şi mobilitatea lucrătorilor pentru acoperirea deficitului de forţă de muncă în anumite regiuni ale României, pentru că trăim şi acest paradox. Avem în şomaj încă ridicat în anumite zone ale ţării, dar avem o lipsă acută de forţă de muncă în alte zone ale ţării, unde dinamica investiţională a fost mai mare în aceşti ultimi ani. Şi, deci, chiar dacă pe termen lung trebuie să luăm măsuri pentru reducerea acestor decalaje de dezvoltare între regiuni - şi voi reveni asupra acestui subiect- , pe termen scurt, avem nevoie şi de măsuri care să  faciliteze mobilitatea forţei de muncă dintr-o regiune în alta. În acest sens, am venit cu un pachet de măsuri în acest an.
Nu în ultimul rând, am venit cu măsuri pentru încurajarea antreprenoriatului urban, dar şi rural, prin numeroase linii de finanţare, inclusiv pentru românii aflaţi în diasporă şi care doresc să se întoarcă în ţară sau care doresc să investească în ţară. Şi aici, spuneam, preocuparea noastră a fost şi este în continuare şi avem în continuare măsuri pe care le pregătim pentru a reduce decalajele de dezvoltare între regiuni. Prin noua agenţie creată, Invest Romania, intenţia noastră este să îndreptăm investitorii şi spre regiuni mai puţin atractive până acum sau mai puţin cunoscute - în general, investiţiile s-au concentrat în jumătatea de vest a României. Îndreptăm investiţii şi spre zona de est sau spre anumite zone vulnerabile. Și aici, împreună cu Ministerul Dezvoltării Regionale, cu Cancelaria primului-ministru, am dezvoltat inclusiv o echipă ad-hoc de asistenţă pentru autorităţile locale, care să îşi pregătească abordări vizionare şi abordări pe termen lung de investiţii în zonele mai vulnerabile. Mai avem şi diferenţele dintre rural şi urban de redus, la fel, printr-o politică de investiţii şi prin combinarea acestor programe antisărăcie, cu crearea de noi locuri de muncă - şi cred că acesta este cuvântul-cheie. Dacă nu reuşim să transformăm creşterea economică în locuri de muncă, riscăm să trecem peste această oportunitate pe care ne-o oferă evoluţia pozitivă a economiei în aceşti ultimi ani.
Legat de sustenabilitatea în politicile publice, ceea ce am prezentat au fost nişte exemple de fond, dar o dezvoltare sustenabilă are nevoie şi de o schimbare de metodă, în privinţa căreia parteneriatul cu Banca Mondială are un rol esenţial. În memorandumul de cooperare cu Banca Mondială, aprobat de guvern la începutul lui 2016 şi care se aplică pentru următorii ani, până în 2022, există şi măsuri dedicate reformei guvernanţei publice, care să ne ajute să dezvoltăm o capacitate reală de coordonare şi planificare strategică la nivelul administraţiei publice. Şi aici este vorba exact de acea legătură între abordarea vizionară şi strategică şi măsurile de implementare care se iau în diferite politici publice. Şi aici aş vrea să subliniez şi faptul că, în această evoluţie pe care a cunoscut-o şi România şi pe care a cunoscut-o şi Banca Mondială, pentru că am avut ocazia în aceşti ultimi ani, din diferite poziţii, să lucrez apropiat cu Banca Mondială, cred că împreună trebuie să găsim modalitatea prin care să creştem capacitatea internă de reformă a administraţiei publice şi să reducem, treptat-treptat, dependenţa de asistenţă tehnică şi de expertiză externă. Cu siguranţă, România va avea nevoie şi în continuare de asistenţă, de expertiză externă, dar e important ca ea să însoţească procesul de evoluţie, de dezvoltare a României, şi nu să înlocuiască capacităţi de expertiză, de abordare vizionară care trebuie internalizate în administraţia publică. Avem nevoie să lăsăm cârja deoparte şi să începem să mergem singuri, având în continuare nevoie de sfaturi, având în continuare nevoie de schimb de experienţă, de bune practici, dar e important, odată pentru totdeauna, ca această capacitate de expertiză vizionară, de legătură între abordarea strategică şi abordarea măsurilor pe termen scurt să fie internalizată în administraţia din România. Şi aici avem nevoie de sprijinul, de expertiza, de experienţa Băncii Mondiale, pentru a ne ajuta să facem în aşa fel încât asistenţa tehnică furnizată de Banca Mondială să vină în complementaritate cu dezvoltarea unei capacităţi interne a României, din acest punct de vedere. Şi aş vrea să amintesc aici şi faptul că, în această perspectivă de a transforma România dintr-un beneficiar de asistenţă într-un furnizor de asistenţă, ne aflăm, astăzi, aş spune, într-o etapă de tranziţie de la beneficiar la donator emergent pentru statele în curs de dezvoltare. Aici, aş vrea să amintesc că, recent, în luna octombrie, Parlamentul a adoptat o lege propusă de guvern în acest an, o lege care va reglementa acţiunile de cooperare internaţională pentru dezvoltare şi asistenţă umanitară. Prin această lege ne propunem tocmai dezvoltarea unei agenţii a României de cooperare pentru dezvolatare, în cadrul Ministerului de Externe, care să asigure atât planificarea politică în domeniul cooperării internaţionale pentru asistenţă umanitară, cât şi implementarea acesteia.
În acelaşi timp, anul acesta am reluat, într-un mod proactiv, intenţia României de a candida pentru statutul de membru al OCDE, tot în acest context în care România, chiar dacă e conştientă că mai are încă lucruri de făcut pentru reforme, este gata să-şi împărtăşească experienţa cu celelalte ţări dezvoltate, şi sperăm să avem sprijinul, aici, inclusiv din partea Băncii Mondiale.
Acest nou statut al României, suntem conştienţi, implică şi noi responsabilităţi şi suntem conştienţi că eforturile pe care le-am depus în sensul îmbunătăţirii capacităţii administrative interne trebuie să continue, pentru a ne consolida poziţia de membru activ şi responsabil al comunităţii internaţionale, capabil să-şi asigure singuri viitorul propriu. Vă mulţumesc.