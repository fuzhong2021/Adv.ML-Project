“President’s speech at the celebration of the 25th anniversary of the Organization of the Veterans of Ukraine”

http://www.president.gov.ua/news/23597.html 

 29.03.2012 14:54
Прес-служба Президента України Віктора Януковича
Виступ Президента на урочистостях з нагоди 25-річчя заснування Організації ветеранів України

Дорогі ветерани!
Шановна президія!
Щиро вітаю вас із 25-річчям заснування Організації ветеранів України.
Нині в лавах цього одного з найавторитетніших громадських об’єднань - понад десять мільйонів наших співвітчизників старшого покоління.
Мені сьогодні надзвичайно приємно зустрітися з вами, як завжди, і особисто подякувати за величний бойовий і трудовий подвиг, за все пережите і здійснене, за мудрість, патріотизм, що ви виявляєте сьогодні.
Кожен із вас уособлює моральну сутність нашого народу, в основі якої - глибока любов до рідної землі, готовність стати на її захист, утверджувати успіх Вітчизни повсякденною копіткою працею.
Хочу відзначити, що Організація ветеранів України довела свою спроможність вирішувати широке коло питань, діяти в нових умовах та відповідно до потреб суспільства.
Започаткований чверть століття тому ветеранський рух впродовж останніх років набув значної позитивної динаміки і, на мій погляд, може вважатися ознакою формування в нашій державі громадянського суспільства європейського типу.
Як активне громадське об’єднання однодумців із багатими традиціями, Організація ветеранів України бере участь у державотворенні та суспільному житті країни, проводить виховну та патріотичну роботу, розвиває волонтерський рух, допомагає тим, хто цього потребує.
Ваші наполегливість, послідовність та прагнення до наповнення життя ветеранів повноцінним змістом, задоволення їх потреб отримали належне визнання в нашій державі і за її межами.
Ваша готовність відстоювати права пенсіонерів у тісній співпраці з державними структурами заслуговує на найвищу оцінку.
У зв’язку з цим хочу запевнити, що держава і я особисто й надалі будемо підтримувати всі добрі починання Організації ветеранів України і робити все, щоб українські ветерани відчували постійну допомогу влади.
Переконаний, що конструктивна співпраця ветеранських організацій та влади у реалізації проголошених мною 7 березня цього року нових соціальних ініціатив сприятиме підвищенню стандартів життя наших громадян.
В основі цих ініціатив – адресність, справедливість та інтереси кожної людини.
По-новому маємо подивитися на роботу державних соціальних служб. Вони мають бути модернізовані так, щоб повністю охопити опікою найуразливіших громадян, в тому числі ветеранів і пенсіонерів.
Перші кроки в цьому напрямі вже зроблено.
Я знаю, що ви чекали цих ініціатив після виборів 2010 року. Я з вами багато про це говорив під час різних зустрічей і хочу вам сказати, хочу щоб ви від мене це почули особисто, що ми готувались до цього і в нас було велике бажання крок за кроком йти вперед, покращувати життя наших людей.
Але, на жаль, ми стикнулися з проблемами, яких ми не очікували.
По-перше - порожній бюджет, порожня казна. Більше 15% дефіцит бюджету, величезний державний борг. Порівняти ситуацію в Україні можна було з такою країною, як Греція. Ви бачили і бачите, що відбувається ще й сьогодні в Греції, незважаючи на величезні суми допомоги - мільярди євро. Знижені і знижуються стандарти, зростає безробіття.
Тому той величезний тягар відповідальності, який ліг на владу, на мене особисто в той час, він не дозволяв нам відступити назад. Ми добре розуміли, що якщо ми хоч крок зробимо назад, тоді ми вже не зупинимось, і країна піде в прірву. Тому ми зобов’язані були повертати борги, величезні борги, за чим слідкував увесь світ. Скажу, вони здебільшого не очікували, що ми з цим завданням впораємось. Ми щорічно виплачуємо державну заборгованість, умовно кажучи, від 60 до 80 мільярдів гривень.
Дефіцит Пенсійного фонду в середньому близько 60 мільярдів гривень, який також треба покривати.
І при цьому ми добре розуміли, що якщо ми не будемо наближати стандарти життя до мінімальних потреб - це не життя буде для людей у країні. І ми весь час йшли шляхом наближення мінімальної заробітної плати, мінімальної пенсії до прожиткового мінімуму. Ви знаєте, що це завдання, до якого ми йшли практично всі роки незалежності. Ми і 2010, і 2011 рік збільшили, хоча не на стільки, на скільки хотілося, і пенсії, і заробітні плати.
За рахунок чого це нам вдалося зробити? За рахунок зростання економіки, за рахунок, я сказав би так, дуже виваженої державної фінансової політики, тому що доходи бюджету зросли більше, ніж зростання ВВП. Оптимізація виплат і заробітних плат і пенсій нам також дала можливість зробити перші кроки до встановлення соціальної відповідальності і справедливості в нашому суспільстві. Ви знаєте, що ми значно скоротили верхню межу і пенсії, і заробітної плати, і піднімали нижчу і пенсію, і заробітну плату. Тому і в цих ініціативах ми заклали саме такий принцип – соціальної справедливості, спрямований на скорочення відстані в нашій державі між багатими і бідними. І цим шляхом ми будемо йти й далі.
За рахунок чого нам вдалося підняти економіку? Декілька слів. За рахунок того, що ми значно збільшили експорт. Експорт у нашій країні зріс більш як на 30%, а наша економіка експортоорієнтована – більше 60% виробленої продукції ми експортуємо.
Ми значно підняли конкурентоспроможність наших товарів на міжнародних ринках. Ми розширили міжнародні ринки. І я, і моя команда, ми не випадково, як кажуть, не вилазили з-за кордону. Ми їздили і шукали нові ринки збуту там, де наша продукція користується попитом. І нам це вдалося зробити. Ми встановили нормальні партнерські стосунки з країнами - новими центрами економічного зростання. Це середньоазіатські країни, країни Азійсько-Тихоокеанського басейну, і це Південна Америка, перш за все – Бразилія.
Безумовно, ми працюємо з усім світом, і перш за все з Росією. І в нас по великому рахунку є одне-єдине питання, яке нам залишилось у спадок від минулої влади – це газ. Ми сьогодні маємо газ за найвищою ціною в Європі. І два роки ми щомісяця 500 мільйонів доларів не маємо доходів від реалізації газу, і ми їх кладемо на державний борг. Але ми не підвищуємо сьогодні ціну на газ для населення, хоча нас не тільки закликали, а й вимагали це зробити. Ми на цей шлях не пішли, тому що ми знаємо, що сьогодні це буде несправедливо по відношенню до людей. Тому що ця ціна на газ ляже і в оплату за квартиру, житлово-комунальні послуги і т.ін.
Тому коли я з вами зустрічаюся, завжди звітую. Я хочу, щоб ви від мене чули і знали, що ми два роки вели боротьбу за виживання нашої країни. І іншого шляху в нас не було - ми зобов’язані були це зробити! Це був наш обов’язок перед нашою країною і перед вами, ветеранами, і ми це зробили.
І як тільки в нас з'явилася можливість, повторюю - перша можливість, ми побачили там, на горизонті, що ми будемо мати додаткові доходи бюджету, перший крок, який ми зробили - це збільшення соціальних стандартів життя людей. І перш за все людей бідних, які цього потребують. І ми пішли цим шляхом і будемо йти далі.
Мені закидають постійно питання, що це напередодні виборів. Скажіть, а коли в нас виборів не було? Одні закінчуються, президентські, почались місцеві. Місцеві закінчились – починаються парламентські. Парламентські зараз закінчаться – знову будуть місцеві, потім президентські вибори. Так ми з вами живемо чи ні?
І на цій ситуації всі роки незалежності грали популісти. А на чому вони грали? Грали, як кажуть, на інструменті чутливому - це бідні люди, як вам важко живеться. І вони їх, як кажуть, втягували в політику - за рахунок популізму, за рахунок відвертої брехні і т.д. Ми це з вами добре знаємо, і я переконаний в тому, що ви мудрі люди і ви добре розумієте хто є хто в державі. І ті, хто найбільше брешуть – це ті, які неодноразово були вже при владі і показали, що вони ні на що не здатні.
І це також правда, від якої нікуди не дінешся. Хто їм не давав робити це, коли вони були при владі? Чому вони це не зробили? Чому вони зараз знову виходять до людей і розповідають які вони талановиті?
Це, як кажуть, ознака української політики останніх часів - популізм, відверта брехня, маніпулювання громадською свідомістю. А як тільки їм кажеш – та ви ж ідіть, давайте працюйте, хто вам не дає?
В Україні створене конкурентне середовище - будь ласка, виходьте з ідеями. Не боротьба за владу потрібна, а боротьба за краще життя людей, боротьба за економіку, конкуренція програм! Будь ласка, йдіть показуйте. Створіть умови і покажіть, на що ви здатні. Але ми добре знаємо, що крім красивих речей, крім того, що ляпати язиком все що завгодно і не нести за це відповідальності перед людьми, вони ні на що не здатні.
Тому я би хотів на цьому закінчити минуле. Ми більше дивимось в майбутнє. І ми в це майбутнє дивимось разом із вами. Ми реалісти. Ми добре знаємо можливості наші, нашої держави, добре розраховуємо на ті кадри, які є і які здатні ефективно працювати в нашій країні. І ми сьогодні не дивимось, як кажуть, на кольори партійні – ми запрошуємо і безпартійних, і з інших других партій. Дуже важливо, щоб це були фахівці високого рівня, і щоб в них, як кажуть, совість була, щоб вони її не втратили. Тобто, відчували відповідальність завжди і під таким кутом зору підходили до вирішення будь-яких державних питань.
Тому я хотів вам знову доповісти, що на часі – підвищення виплат ветеранам та інвалідам війни, осучаснення пенсій, що дасть нам можливість підвищити їхній розмір та посилити соціальний захист пенсіонерів, ветеранів військової служби, учасників війни та сімей померлих інвалідів війни.
Відчутні зрушення в подоланні несправедливості по відношенню до цих заслужених людей почнуться вже у травні цього року.
Так, з 1 травня доплати до пенсій для учасників війни збільшаться на 30-50%. Інваліди війни до 1 травня отримають близько 2 тисяч гривень одноразової допомоги. А з 1 липня 2012 року пенсії для військових пенсіонерів мають зрости на 184 гривні. Ми знаємо, що та різниця між пенсіонерами, які пішли раніше, і які зараз йдуть – її треба долати, і ми обов’язково це зробимо. Обов'язково.
У наступних бюджетах ми продовжимо посилювати соціальний захист ветеранів війни та праці, військових пенсіонерів.
Уряд України отримав також низку конкретних завдань, що стосуються державного регулювання цін на ліки, компенсацій втрачених заощаджень, стовідсоткового забезпечення інвалідів протезними виробами та інвалідними візками.
Нинішні фінансові показники, як я вже вам доповідав, можуть стверджувати, що для реалізації нових соціальних ініціатив відповідні джерела є, і ми до кінця року будемо підсилювати економіку різними засобами.
Переконаний, крок за кроком, спираючись на реальне зростання економіки, ми досягнемо бажаного результату, забезпечимо гідні умови життя людей старшого покоління.
В основі цієї надзвичайно важливої роботи, на моє глибоке переконання, мають бути покладені суспільна єдність, злагода та взаєморозуміння. Це саме ті речі, що ви, шановні ветерани, сповідували у тяжкі часи війни і післявоєнної відбудови країни.
Незабаром ми будемо святкувати 67-му річницю Перемоги у Великій Вітчизняній війні.
У 2012 році також виповнюються 70-ті роковини трагічних подій - насильного вивезення мирного населення з території окупованої України на примусові роботи до Німеччини.
Відзначення цих подій має бути спрямоване передусім на всенародне вшанування жертовності старшого покоління, посилення уваги усього українського суспільства, кожного громадянина до інвалідів та учасників бойових дій, вдів загиблих учасників війни, жертв нацистських переслідувань, дітей війни.
Уже найближчим часом має бути розпочата розробка концепції святкування 70-ї річниці Перемоги.
Тому, користуючись нагодою, хочу Організацію ветеранів України попросити надіслати мені узгоджені пропозиції щодо підготовки до цієї важливої події в житті країни.
У цьому сенсі хочу наголосити, що всі заходи, пов’язані з історичними подіями, повинні плануватися Урядом та місцевими органами виконавчої влади з максимальним урахуванням пропозицій і побажань ветеранів, громадськості ветеранських організацій.
Переконаний, що Організація ветеранів України, її структури на місцях будуть здійснювати реальний громадський контроль за дотриманням законодавства, виконанням відповідних розпоряджень Президента та Уряду. Це до вас від мене велике прохання.
Проте, на мою думку, роль ветеранських організацій не можна зводити виключно до соціального захисту.
Окрім цього дуже важливого завдання, вважаю за доцільне активне використання інтелектуального потенціалу ветеранів, накопиченого ними досвіду.
Необхідно, аби влада і в центрі, і на місцях долучала ветеранів до співпраці в дорадчих та консультативних органах, до участі в громадських слуханнях та обговоренні законопроектів та рішень Уряду, місцевих органів влади.
Розраховую в цьому процесі на вашу ініціативність, наполегливість та принциповість. Працюючи разом, ми досягнемо більшого.
Наша мета – приймати мудрі та виважені рішення, що сприяли б об’єднанню усіх громадян України навколо спільної історії та цінностей, а не створювали атмосферу неприязні та відчуження серед людей.
Маємо повернути втрачене в надзвичайно чутливому для суспільства питанні - збереженні народної пам’яті про подвиг мільйонів героїв, які віддали своє життя за мир і свободу.
Мною дано відповідні доручення щодо пошуку, дослідження і впорядкування місць поховань жертв війни та інших трагедій Українського народу, залучення до цієї роботи громадських організацій та молоді, забезпечення її плановості, неухильного додержання вимог законодавства.
Переконаний, сучасне та прийдешні покоління ніколи не повинні забувати, якою ціною було здобуто мир, та мають завжди пишатися вашим подвигом.
Ще раз поздоровляю усіх з 25-річчям утворення Організації ветеранів України. Бажаю вам здоров’я, щасливого довголіття, здійснення усіх задумів і сподівань.
Упевнений, що цей представницький форум стане важливою віхою у житті Організації, надасть нового творчого імпульсу вашій великій, корисній і потрібній роботі, сприятиме подальшому єднанню усього ветеранського загалу, консолідації суспільства та будівництву нової, демократичної та процвітаючої України.
Шановні ветерани!
На завершення хочу виконати приємну місію - вручити членам ветеранської організації високі державні нагороди, яких вони удостоєні за вагомі заслуги перед Україною і українським народом.