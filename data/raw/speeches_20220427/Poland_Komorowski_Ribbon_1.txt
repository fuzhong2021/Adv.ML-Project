Bronisław Komorowski
Speech during the beginning of school year at the Warsaw University of Life Sciences
30.09.2010
Warsaw
http://www.prezydent.pl/archiwum-bronislawa-komorowskiego/aktualnosci/wypowiedzi-prezydenta/wystapienia/art,79,przemowienie-prezydenta-podczas-inauguracji-roku-akademickiego-na-sggw.html
Gaude, Mater Polonia... Ciesz się, Matko Polsko, bo jest czym się cieszyć. Każda inauguracja kolejnego roku akademickiego w Polsce to jest powód do dumy, a także powód do podkreślenia nadziei i przekonania, że sprawy polskie idą w dobrą stronę. Rosną następne pokolenia Polaków, którzy będą dźwigali odpowiedzialność za poszczególne obszary życia gospodarczego, społecznego, politycznego. Gratuluję więc wszystkim, którzy przyjęli indeksy. Gratuluję i jednocześnie chcę wyrazić swoją nadzieję, że studia w wyższej szkole, tu w Szkole Głównej Gospodarstwa Wiejskiego, to szansa na zdobycie wiedzy, umiejętności, a także wykształcenia poglądów i poczucia odpowiedzialności za innych. To jest nasza wspólna szansa, szansa na lepszą przyszłość wszystkich obszarów niezurbanizowanych w Polsce. To jest lepsza szansa dla obszarów wiejskich, nie tylko pojmowanych jako obszary gospodarcze, ale także jako obszary społeczne, kulturowe.
 
Chciałem bardzo, aby pierwszą inaugurację roku akademickiego, w której mogłem uczestniczyć jako Prezydent RP, odbyć właśnie tutaj, w SGGW. Dlatego, że stąd świetnie widać przeszłość, zarówno wspaniałą tradycję, sensowną tradycję mądrej pracy, jak i dokonania ostatnich 20 lat, ale widać także i wielkie zadania na przyszłość stojące przed nami wszystkimi. Bo przecież słusznie SGGW jest dumne z tradycji sięgającej początków XIX wieku, Instytutu na Marymoncie, uczelni nowoczesnej, zbudowanej tuż po odzyskaniu niepodległości przez Polskę, a właściwie w trakcie jej odzyskiwania w 1918 roku. I tutaj także widać, jak ta wspaniała, bogata tradycja staje się szansą na nowoczesność w warunkach sprzyjających rozwojowi. Bo przecież z dumą można podkreślać nie tylko te bogate tradycje, ale także i to, że SGGW, tak jak i całe wyższe szkolnictwo w Polsce, uzyskało niebywały sukces w postaci zwiększonej liczby studentów. Scholaryzacja w Polsce w ciągu ostatnich 20 lat wzrosła niepomiernie, widać to także i po SGGW – trzykrotnie zwiększyła się ilość młodych Polaków studiujących na tej wspaniałej uczelni. Widać również, że ta uczelnia, z tak pięknymi tradycjami i tak sensownie postawionymi przez ojców założycieli celami, potrafiła mieć sukcesy w warunkach niełatwych: transformacji ustrojowej, trudnego pieniądza potrzebnego na inwestycje. Dlatego z dumą można mówić tutaj także o dokonaniach nie tylko w postaci zwiększonej, rozbudowanej, unowocześnionej infrastruktury, bez której wyższej uczelni w nowoczesnym wymiarze być nie może. Można mówić także o spełniających się ambicjach utworzenia nowoczesnego uniwersytetu, który ma swoją tradycję i specyfikę związaną właśnie z obszarami niezurbanizowanymi. Ale ma również przekonanie, że inteligent polski, który zajmować się będzie sprawami wsi, sprawami ważnymi dla wsi, musi być wyposażony w wiedzę także z innych obszarów. Dlatego z ogromną wdzięcznością myślę o pracy, która została tutaj wykonana i która zaowocowała wzrostem ilości wydziałów i kierunków, gdzie młodzi Polacy mogą uczyć się problemów wsi, ważnych dla wsi, zdobywać wiedzę także w innych obszarach nauk społecznych i nauk humanistycznych.

Z SGGW widać także wielkie wyzwania i wielkie zadania stojące zarówno przed polską wsią, jak i przed polskimi uczelniami. To jest problem stałego odpowiadania na nowe impulsy, na nowe wielkie ryzyka i szanse. Wspomniał Pan Rektor o dużych sukcesach związanych z umiejętnością sięgania po środki unijne. To jest na nasza polska, wielka, nowa szansa. Wiążą się z tym także i pewne zagrożenia, i wyzwania. Wiąże się zjawisko konkurencji, która przecież będzie dotyczyć i szkolnictwa wyższego w coraz większym stopniu, i będzie dotyczyła wsi polskiej. Z tym się wiąże także ryzyko związane z zachodzącymi zmianami w Polsce i w Europie. Mam na myśli na przykład zmiany demograficzne.

Dlatego tu na SGGW trzeba myśleć – i tak się myśli – o szukaniu nowych szans, o tym transferze wiedzy i umiejętności w zakresie nowoczesnych rozwiązań, które budują nowe szanse szkolnictwa wyższego, ale także i nowe szanse wsi polskiej. Dlatego chciałem dziś serdecznie podziękować za te dokonania i jednocześnie serdecznie prosić o podtrzymanie tego wysiłku, ambicji tego środowiska, abyśmy wszyscy razem mogli sprostać i szansom, i wyzwaniom związanym z nowymi okolicznościami, w których funkcjonuje Polska, szkolnictwo wyższe w Polsce i w których funkcjonuje także wieś polska.

Chciałem także serdecznie podziękować, że mogłem z tego środowiska zaprosić do ścisłej współpracy jako głównego doradcę, organizatora zaplecza doradczego prezydenta w dziedzinie szeroko pojętej problematyki wsi polskiej, gospodarki wiejskiej, gospodarki leśnej profesora Tomasza Boreckiego, byłego rektora tej uczelni.

Mam nadzieję, że wszyscy Państwo, także obecny Pan Rektor i całe środowisko, staną się w ten sposób naturalnym zapleczem, które będzie mogło inspirować także i urząd prezydenta do podejmowania działań ważnych dla uczelni, ale ważnych przede wszystkim dla polskiej wsi, dla polskiej gospodarki wiejskiej.

A dla studentów, którzy rozpoczynają te studia w specyficznej uczelni, bo jednak związanej z całą Polską – tu są studenci z całej Polski, tak zawsze było i tak zawsze być powinno w przyszłości, a więc ze wsi, z małych miasteczek, z innych miast – dla nich kwestia kontaktu z własnym środowiskiem to nie jest tylko kwestia rodzinności. To jest także kwestia postrzegania problemów wsi polskiej jako cząstki większego, wspaniałego problemu. Szukamy szansy na utrzymanie łączności między wyższymi uczelniami, między stolicą, nauką polską a problemami zwykłego człowieka, także na wsi. Tą dodatkową szansą, o której chciałem zakomunikować z największą radością, głównie studentom, jest to, że będziecie mogli, Kochani, korzystać z ulgi na przejazdy, nie tylko kolejowe, od 1 stycznia 2011 roku. Tak jak to zapowiadałem, tak jak to obiecywałem, od 1 stycznia 2011 roku będzie obowiązywała 51-procentowa zniżka dla studentów. Niech to cieszy studentów, niech to cieszy uczelnie, niech to cieszy także rodziny studentów i ich środowiska.

To także jest wkład państwa polskiego w nowoczesność, którą chcemy łączyć z chęcią utrzymania wrażliwości na problemy społeczne wsi, także rodziny wiejskiej, chcemy łączyć z wrażliwością dla problemów ekologicznych, rozwoju i konkurencji, a jednocześnie utrzymania tego, co jest wartościowe w życiu całego społeczeństwa, także indywidualnego człowieka – kontaktem ze swoim naturalnym środowiskiem. Serdecznie gratuluję wszystkim. Życzę Państwu, aby rok 2010/2011 był rokiem wielkich, wykorzystanych szans dla polskiej nauki, dla polskich uczelni wyższych i dla polskiej wsi.
 
Dziękuję bardzo.