
ZAGREB, 18. travnja - Nakon što su se u četvrtak u Saboru, na inicijativu predsjednika najveće opozicijske stranke HDZ-a prvi put sastali čelnici opozicijskih stranaka, HDZ-a, HSLS-a, HSP-a i DC-a, Ivo Sanader, Dražen Budiša, Anto Đapić i Mate Granić, u javnosti su odmah krenula nagađanja o stvaranju velikog koalicijskog bloka stranaka centra i desnog centra. Što se zapravo događa, objasnio nam je predsjednik HDZ-a dr. Ivo Sanader.

• Zašto ste inicirali sastanak u Saboru i je li to mogućnost koalicijskog dogovora?
- Inicirao sam sastanak u saborskome Klubu zastupnika HDZ-a s predsjednikom HSLS-a Draženom Budišom, DC-a Matom Granićem i HSP-a Antom Đapićem da bismo zajedno sagledali aktualnu političku situaciju u Hrvatskoj. Razgovarali smo o predstojećim parlamentarnim izborima i političkoj krizi u Osječko-baranjskoj županiji. Razgovore ćemo nastaviti nakon uskrsnih blagdana.

• Iako većina anketa pokazuje rast HDZ-a u odnosu na druge stranke, zašto tako sigurno vjerujete da ćete samostalno pobijediti na izborima?
- HDZ će sigurno pobijediti na izborima kao što to sve ankete pokazuju i kao što pokazuju ponovljeni izbori na lokalnim razinama. Ta pobjeda će biti s relativnom većinom mandata u Saboru i zato ćemo poslije izbora formirati koaliciju centra i desnog centra.
 
• Ne bi li ipak bilo lakše da HDZ i prije izbora napravi koaliciju s nekom strankom sličnog političkog uvjerenja?
- Sigurno je da smo i o tome razmišljali. Međutim, HDZ je najjača politička snaga u Hrvatskoj i kao takav mora odgovoriti toj svojoj ulozi.
U političkoj teoriji se danas smatra dokazanim da, ako idete u prijeizborne koalicije, niste sigurni u svoju snagu. HDZ u Hrvatskoj ima prepoznatljiv brand, tj. marku, zna se točno što ta tri slova znače i koju politiku predstavljaju.
Sve to, međutim, ne znači da ne poštujemo druge političke stranke, posebno one s kojima smo upravo ovih dana počeli razgovore o krucijalnim političkim i gospodarskim temama u Hrvatskoj.

• Što ako pojedinačno kao stranka osvojite najveći broj glasova, ali još nedovoljno da formirate vladu?
- Dakle, neupitno je da će HDZ osvojiti najveći broj glasova i mandata, više nego SDP i HNS zajedno, a možda i njihov treći partner. I nakon toga, kako sam rekao, formirat ćemo vladu centra i desnog centra. Cilj nam je osvojiti što je moguće više glasova i nakon toga konkretno pregovarati o koaliciji.

• U HNS-u kategorički tvrde da HDZ neće uspjeti formirati vlast. Što mislite, zašto su u toj stranci tako uvjereni u tu tezu?
- Uopće me ne zanima što HNS misli. To je stranka koja ima dva zastupnika u Saboru, ali je poznata po vrlo bombastičnim izjavama, od kojih je najpoznatija optužba vlastite zemlje da je bila agresor u BiH.

• Što HDZ nudi građanima da bi ponovno zadobio njihovo povjerenje?
- U Hrvatskoj je, nakon izbora 3. siječnja i velikih očekivanja koja su bila usmjerena prema ovoj koalicijskoj Vladi, nastao velik šok.
Ništa od tih obećanja nije ostvareno. Hrvatskom se širi malodušje, depresija, pesimizam. Ljudi gube nadu u budućnost, odnosno ponovno traže tu budućnost u inozemstvu. Ljudi u Hrvatskoj osjećaju da zemljom upravlja politička skupina kojoj su važne samo fotelje, a ne pojedinac građanin.
Sve su skupine u hrvatskom društvu do kraja ponižene. Umirovljenici kojima je Crkvenac prije izbora obećao vratiti dug u 24 rate, navodeći čak da bi se novac za autocestu trebao upotrijebiti za vraćanje mirovina. Sindikati - s kojima je tri dana prije izbora potpisan sporazum o pravednoj Hrvatskoj i u kojemu je obećano da se neće smanjivati plaće u javnom sektoru, a nakon potpisa svečano nazdravljeno šampanjcem - nekoliko mjeseci nakon izbora su prevareni, plaće su smanjene, a Ivica Račan i partneri su se vjerojatno smijali sebi u brk kako su ih uspjeli prevariti. Branitelji su sustavno prokazivani kao tobožnji borci za privilegije, a ne kao oni ljudi koji su najzaslužniji za uspostavu i obranu samostalne hrvatske države. Majkama rodiljama su smanjene rodiljne naknade i porodiljni dopust. Kad znamo kakva je katastrofalna demografska slika Hrvatske, onda je takva politika dolijevanje ulja na vatru, a to znači neodgovorna i loša. I tako dalje, da ne nabrajam.
Problemi u gospodarstvu nisu riješeni nego su produbljeni. Vanjski dug države je sa 9 milijardi američkih dolara, koliko smo mi ostavili 3. siječnja, narastao danas, za samo tri godine, na 15,2 milijarde dolara, a do kraja godine će doseći sigurno 16 milijardi. Uvoz u Hrvatsku se pokriva samo sa 40 posto izvoza.
Mi u HDZ-u smo svjesni da će biti jako teško, ali ono na što nikad nećemo pristati to je teza da Hrvatska ne može bolje. Hrvatska mora bolje i može bolje. Treba dobiti vladu koja zna, hoće i može. U našem gospodarskom programu predložit ćemo takve mjere koje neće značiti obećavanje brda i dolina, nego realno sučeljavanje s aktualnom situacijom, ali i izlaz iz ove duboke krize. Hrvatska ponovno treba hrabre, a ne politiku koja svoj posao otaljava dan za danom, gubeći vrijeme u besmislenim međustranačkim svađama i borbama za bolje predizborne pozicije.

• Ako HDZ osvoji vlast, a vi postanete premijer, što ćete prvo učiniti? Hoće li biti revanšizma prema sadašnjoj vlasti?
- Već smo spremili oko 50 novih zakona kojima ćemo početi realizirati našu gospodarsku i socijalnu politiku kao i reforme u pravosuđu. Revanšizma u Hrvatskoj ne smije biti. Koliko god bila žestoka nadolazeća predizborna kampanja, osobno ću se uvijek zauzimati za načelo tolerancije i međusobne snošljivosti. Svi mi u politici ipak moramo prije svega služiti hrvatskom narodu i građanima, što znači da politika nije sama sebi svrha nego mora biti u službi ljudi.

»Tražimo da informativne emisije ne vode stranački angažirani novinari«

• Zašto ste tako ljutiti na HRT, pa ste čak tražili i uvođenje monitoringa nad informativnim emisijama? Mediji imaju pravo odlučivati koga će pozvati u emisije, s kim će razgovarati i hoće li pratiti neku konferenciju ili ne.
- HRT je 1998. i 1999. imao monitoring i donosio mjesečno ili polumjesečno rezultate monitoringa u pogledu zastupljenosti političkih stranaka, odnosno Vlade i oporbe. Nakon 3. siječnja još je kratko vrijeme ta praksa bila, ali je brzo ukinuta jer su vidjeli da je nova vlast zastupljena sa 90 posto vremena u informativnim emisijama. Mi ponovno tražimo uvođenje monitoringa da bi hrvatska javnost bila upoznata s takvom uređivačkom politikom HRT-a.
Pri tome ćemo inzistirati da se monitoring vodi na načelu istom kao 1998. i 1999., a to znači, koliko je zastupljena vlast, a koliko oporba, a ne po zastupljenosti političkih stranaka. Jer kad se predsjednik SDP-a u funkciji premijera tri puta pojavi u glavnom Dnevniku HRT-a, onda je to pojavljivanje i SDP-a. O uređivačkoj politici tiskanih medija odlučuju njihovi vlasnici. Ali u javnim medijima, oporba mora biti zastupljena barem sa 30, 40 posto u informativnim emisijama.
Živio sam 14 godina vani i znam da nigdje nije tako katastrofalna situacija kao na HTV-u. Zato sam ovih dana uputio otvoreno pismo Mirku Galiću, pozivajući ga da informativne emisije prenose za javnost stajališta i vlasti i oporbe. Isto tako tražimo da informativne emisije ne vode novinari koji su stranački angažirani, kao što je to slučaj s Latinicom i Forumom.
 
»Ljudi mi se tuže da se osjeća stvaranje atmosfere straha uoči izbora«

• Zašto ste vlast optužili da uvodi nasilje, strah i represiju u državi, prema svojim partnerima, oporbi, ali i cjelokupnoj javnosti?
- To sam kazao zbog toga što je Državno odvjetništvo po Ustavu nezavisno pravosudno tijelo i nitko, posebno ne ministar policije, nema pravo utjecati na njega. Čak i da nisu za vrijeme zatvorenog sastanka dogovarali u koje će zajedničke akcije ići, nego da su razgovarali o vremenskoj prognozi, neprimjereno je i neuobičajeno u demokratskim zemljama da se pojavljuju zajedno na konferenciji za novinare.
Osobno sam, i kao predsjednik HDZ-a, čvrsto za iskorjenjivanje korupcije u Hrvatskoj i progon kriminala. Ali isto tako, upućujem pitanje, kako to da zagrebački državni odvjetnik optužen za korupciju bude smijenjen ili da ostavku, pa ga se postavi na slično ili niže mjesto u Državnom odvjetništvu? Ako je korumpiran, ne može raditi taj posao.
Obilazim Hrvatsku posjećujući razne gradove, općine i županije i gdje god dođem, ljudi mi se tuže da se i na lokalnoj, ali i na državnoj osjeća ponovno uvođenje i stvaranje atmosfere straha i prijetnji uoči nadolazećih izbora. Tome ćemo se oduprijeti jer Hrvatska neće živjeti u strahu.
