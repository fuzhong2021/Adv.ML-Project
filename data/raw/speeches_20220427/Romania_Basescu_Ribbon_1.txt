Leader: Traian Basescu, President of Romania
Title: The Speech of President Traian Basescu at the opening ceremony of the 2007-2008 academic year at the “Alexandu Ioan Cuza” University of Iasi
Date: 1 October 2007
Length: 1995 words
Link: http://www.presidency.ro/pdf/date/9165_ro.pdf 

DISCURSUL
preşedintelui României, Traian Băsescu,
la festivitatea de deschidere a anului universitar 2007-2008 
(Iaşi, 1 octombrie 2007)

Bună ziua, doamnelor şi domnilor profesori,
Bună ziua, domnişoarelor şi domnilor studenţi,
Bună ziua, stimaţi invitaţi! 
Înainte de orice, daţi-mi voie să-i mulţumesc domnului rector Dumitru Oprea pentru invitaţia pe care mi-a adresat-o. 
Opţiunea pentru Iaşi nu este întâmplătoare. Iaşiul este un centru al culturii româneşti care
ocupă un loc special în istoria noastră. Suntem reuniţi astăzi în cea mai veche Universitate din ţară. La conducerea acestui aşezământ de cultură, temelie a vieţii intelectuale de la noi, s-au aflat personalităţi precum Maiorescu, Xenopol sau Constantin Stere. Această moştenire a trecutului este prestigioasă. Ea vă obligă pe dumneavoastră, profesorii şi studenţii acestui aşezământ, mai mult decât pe alţii.
Aici nu este vorba însă doar despre istoria unui oraş. Universitatea ieşeană este strâns legată de modernitatea politică românească. Într-adevăr, Universitatea dumneavoastră a fost creată înainte ca Parlamentele celor două ţări, Valahia şi Moldova, să fie reunite, înainte ca numele oficial România să fie recunoscut. În acea vreme, ţara cunoştea o primă mişcare de reformă politică, dar şi de raliere la gândirea europeană. Se ştie cine au fost atunci promotorii modernizării: generaţia tânără, generaţia care s-a afirmat în revoluţia paşoptistă, generaţia care s-a călit în Unirea de la 1859, generaţia care a fondat şi această Universitate. Tinerii au ştiut atunci să lupte pentru schimbare şi pentru progres. Ca şi atunci, România se află astăzi într-un moment de sincronizare cu gândirea şi cu experienţele europene.  Pe umerii dvs. apasă nu doar moştenirea trecutului, dar şi datoria viitorului. Ştiu că v-aţi asumat deja continuarea tradiţiei de excelenţă în învăţământul superior. Cei peste 37.000 de studenţi şi cele 1000 de cadre didactice care lucrează aici, colaborările cu aproape 150 de universităţi din străinătate vin să sprijine imaginea unui mare centru de învăţământ.  Pornind de la cultivarea excelenţei, v-aţi asumat implicit misiunea de a schimba mentalităţile. Loc al dialogului, al dezbaterii şi al spiritului critic, spaţiu al gândirii libere şi neîngrădite, Universitatea nu poate să-şi uite menirea de configurare a valorilor societăţii. Ea nu trebuie doar să asigure libertatea de învăţare şi de exprimare, ci are datoria să transforme în realitate toate drepturile studenţilor săi. Studenţii sunt cei mai tineri cetăţeni. Iar drepturile lor înseamnă educaţie de calitate, ca şi toate acele condiţii materiale care ne apropie de normalitate.  România nu duce lipsă de talente. Avem tineri dotaţi, ambiţioşi şi dornici să înveţe. Cu toate acestea, sistemul educaţional românesc rămâne în mare parte prizonierul vechilor reţete, şi în
special victima unei lipse de coerenţă atât la nivelul general al organizării sale, cât şi la nivelul exigenţelor pe care şi le formulează. Gândirea ancorată în trecut, lipsa fondurilor şi a resurselor moderne de predare sunt doar câteva dintre motivele care explică absenţa unor rezultate notabile ale învăţământului universitar din anii de după revoluţie. Resursele allocate educaţiei au fost mulţi ani de-a rândul precare. Iar acest calificativ e blând. Acum, nu mai e însă aşa. Dar ceea ce trebuie înţeles este că aşezămintele universitare trebuie să acţioneze la fel cum fac celelalte Universităţi europene. Educaţia universitară şi cercetarea europeană sunt
finanţate din proiecte. Dinamica centrelor occidentale şi dezvoltarea unor adevărate echipe de cercetare care implică tinerii studenţi depind de capacitatea acestor instituţii de a propune şi de a dirija astfel de cercetări şi colaborări. Organizarea unui spaţiu concurenţial, a unor laboratoare de cercetare performante ţine şi de profesori, şi de studenţi. Le spun foarte deschis studenţilor: nu numai că puteţi, dar eu cred că şi trebuie să vă cereţi dreptul la o educaţie de calitate şi la o pregătire la standarde europene, care să vă asocieze profesorilor şi cercetătorilor în proiecte intelectuale de mare anvergură. 
Aş vrea să spun la fel de clar următorul lucru: menirea unei universităţi europene nu este aceea de a găsi locuri de muncă pentru studenţii săi. Această practică a fost în decembrie 1989. Universitatea nu este un oficiu de plasare a forţei de muncă, este un spaţiu al acumulării şi dezvoltării intelectuale. Nu trebuie însă uitat faptul că orice instituţie de învăţământ are obligaţia de a pregăti studenţii pentru a răspunde nevoilor societăţii în care trăiesc şi pentru a-şi asuma responsabilitatea viitorului. Adaptarea curriculei la exigenţele societăţii cunoaşterii, modelarea inteligentă şi flexibilă a ofertei de cursuri, stabilirea unor parteneriate cu mediul privat pot conduce la o mai bună pregătire a studenţilor şi, în acelaşi timp, pot îngădui acumularea unor experienţe utile în găsirea unui loc de muncă la încheierea studiilor. Toate eforturile pentru îmbunătăţirea calităţii educaţiei vor rămâne fără efect atâta timp cât educaţia naţională nu va răspunde unui dublu imperativ: acela de racordare la exigenţele economiei şi acela de încurajare a unui spaţiu al competiţiei inter- şi intra-universitare. Destinul educaţiei naţionale depinde de capacitatea de a face ca diploma obţinută să aibă o valoare. Nu uitaţi că prin activitatea dumneavoastră, prin rezultatele şi comportamentul avut, sunteţi cei care veţi da valoare diplomei pe care o veţi primi la universitate. Trebuie să înţelegem şi să ne asumăm de-acum statutul nostru de ţară europeană. Învăţământul românesc nu este şi nu trebuie să fie un furnizor de forţă de muncă necalificată pentru ţările
europene, ci un spaţiu al formării unor persoane competente, capabile să concureze cu alţi
absolvenţi din celelalte Universităţi ale lumii. În ultimii ani, tot mai mulţi dintre elevii care-şi iau bacalaureatul decid să urmeze cursurile universitare pentru a-şi desăvârşi formarea. A deţine o diplomă universitară a ajuns ceva obişnuit, mai ales prin comparaţie cu perioada comunistă, când numărul de locuri în facultăţi era incomparabil mai mic decât numărul absolvenţilor de bacalaureat. Acum, situaţia e inversă: sunt mai multe locuri oferite de facultăţi, publice şi private, decât bacalaureaţi. În multe cazuri, diploma rămâne însă doar un petec de hârtie care atestă un număr de ani petrecuţi în Universitate, fără nicio legătură cu ceea ce fac absolvenţii atunci când se angajează. Un filolog care ajunge să vândă telefoane sau un economist care culege fructe nu valorifică investiţia pe care a făcut-o în Universitate. Avem studenţi excelenţi, capabili de performanţă, dar mulţi tind să migreze către alte profesii decât cea pentru care au optat când au intrat în şcoală, dacă nu decid să plece pur şi simplu din ţară.
Destinele individuale sunt construite în deplină libertate. Dar nu trebuie să uităm România are şi ea nevoie, ca orice ţară europeană, de persoane competente. România are nevoie de toţi tinerii ei. Aş vrea să mai subliniez un lucru: universitatea este un spaţiu al acumulării de cunoştinţe, dar ea trebuie să fie şi un adevărat vector al valorilor sociale. Educaţie nu inseamnă doar specializare, ci şi insuflarea unor valori universale. Universitatea înseamnă verticalitate, solidaritate, corectitudine şi NU mită, furt sau minciună. Or, din nefericire, şcoala românească suferă din pricina acestor tare. Plagiatul practicat de unii studenţi, ca şi de unii profesori,
cumpărarea lucrărilor de licenţă, mita pentru promovarea examenelor sunt practici care
caracterizează, din nefericire, o parte din învăţământul universitar românesc. Elevul şi
studentul român învaţă uneori că plata, şi nu învăţătura, este soluţia pentru obţinerea unei
diplome. Plătim meditatori pentru a ajunge la liceu sau la facultate, plătim pentru a promova examenele, plătim pentru a absolvi studiile superioare. Această reţea de plată care dublează sistemul educaţional românesc împiedică, de fapt, construirea unei adevărate ierarhii a valorilor şi a unui cadru de formare competitiv. Depinde de dumneavoastră, de studenţi, să schimbaţi lucrurile. Luaţi seama la spusele unuia dintre rectorii acestui aşezământ, Titu Maiorescu, care afirma: "nu legile pot aduce progresul, ci oamenii care le aplică" şi se pare că Universitatea Cuza le-a aplicat bine.  Sistemul de învăţământ universitar nu pregăteşte doar teoreticieni, ci trebuie să formeze
oameni care să se implice în societate. Exemplul personal, refuzul imoralităţii din educaţie dau sens angajării publice a tinerilor. Cine refuză frauda şi corupţia la 18 ani o va refuza şi la 38 şi la 58 de ani. Viitorii decidenţi politici, viitorii economişti sau jurişti, viitorii oameni de afaceri trebuie să aibă curajul de a spune acum NU: aveţi curajul să spuneţi NU unor practici ilicite, aveţi curajul să spuneţi NU imposturii şi furtului! Asumaţi-vă acest rol în societate, dragi studenţi.
Dumneavoastră, tinerii studenţi, aveţi o şansă pe care generaţia mea nu a avut-o. Aveţi şansa de a vă trăi întreaga maturitate într-o societate europeană, într-o lume deschisă şi corectă. Asta e Europa. Nu e o idee abstractă. Europa sunteţi dumneavoastră, iar schimbarea trebuie să vină de la generaţia europeană.  Pentru ca această schimbare să fie posibilă, noi, cei mai mai în vârstă, trebuie să fim, de bună
seamă, alături de această generaţie. Trebuie să facem, chiar dacă mai târziu, ceea ce n-am făcut în anii scurşi de la revoluţie încoace. Acesta este motivul pentru care am propus acum câteva luni încheierea unui pact pentru educaţie.
Aşa cum ştiţi, am instituit o comisie prezidenţială care a pus un diagnostic actualului sistem de educaţie şi a lansat o serie de soluţii pentru modernizarea acestuia. Pactul pentru educaţie vine în continuarea acestei munci de identificare, de reflecţie şi apoi de dezbatere publică. Pactul pentru educaţie va trebui să cuprindă câteva elemente dintre care aş enumera: 
1. Este vorba, mai întâi, despre calandarul acestei schimbări profunde a sistemului.
Modernizarea educaţiei trebuie să aibă loc în perioada 2008-2013, astfel încât în 2014, atunci când un nou buget al Uniunii europene va intra în vigoare, şcoala românească să fie perfect sincronizată cu realităţile şcolilor europene. 
2. Alocarea a minim de 6% din PIB pentru educaţie trebuie garantat pentru întreaga perioadă 2008-2013, cu posibilitatea de a spori în funcţie de nevoi, ca şi de resurse, finanţarea educaţiei pentru a o aşeza pe o temelie solidă, pe durată medie şi lungă. 
3. Transformarea educaţiei timpurii într-un bun public, de o educaţie şcolară obligatorie de 10 ani şi de acces neingrădit la educaţie gratuită de 13 ani. 
4. Descentralizarea financiară, definirea politicii de resurse umane şi adaptarea
curriculumului în funcţie de nevoile specifice fiecărei comunităţi reprezintă modalitatea prin care părinţii, autorităţîle locale şi societatea civilă pot deveni parteneri responsabili ai formării viitoarei generaţii de elevi.
5. Al cincilea punct al pactului are în vedere diferenţierea principiului finanţării educaţiei în funcţie de nivelul acesteia: astfel, principiului "finanţarea urmează elevul" aplicabil în
învăţământul primar, gimnazial şi liceal trebuie să fie completat cu principiul "finanţării
multianuale pe cicluri de studii şi bazat pe proiecte" în învăţământul universitar. Dacă
finanţarea urmează elevul, atunci şcolile mai bune vor avea căutare, iar cele care n-au
performanţă vor fi obligate să se redreseze. Dacă în universităţi, se va trece la finanţarea pe bază de proiecte a unor cicluri de studii, s-ar putea ajunge la atât de necesara diferenţiere a Universităţilor. Nu mai putem accepta situaţia actuală în care doctoratele se fabrică pe bandă rulantă şi cercetarea e în multe cazuri irelevantă.
6. Aşezarea elevului sau studentului în centrul educaţiei prin adoptarea unei carte a
drepturilor şi libertăţilor educaţiei. Învăţământul românesc nu are nevoie doar de un statut al personalului didactic, ci şi de un statut al elevului şî al studentului. Tutoratul profesorilor trebuie construit în acest cadru oferit de drepturile şi libertăţile elevilor şi studenţilor.
7. Definirea unor zone de educaţie prioritară, pentru a depăşi decalajul care separă în mod
dramatic mediul rural de cel urban sau diferite categorii de cetăţeni români. Principiul
solidarităţîi impune societăţii un efort suplimentar acolo unde există diferenţieri, discriminări sau decalaje care tind să-i excludă, să-i marginalizeze, să-i dezavantajeze pe unii dintre semenii noştri.  Sunt doar câteva elemente care pot sprijini creşterea calităţii educaţiei şi cercetării româneşti. Pentru ca această calitate să fie produsă, aveţi nevoie, domnişoarelor şi domnilor studenţi, de lumina profesorilor, de sute de cărţi citite. Autonomia intelectuală, semnul maturităţii depline, nu se câştigă uşor. Satisfacţiile vor fi însă pe măsură. Nu uitaţi că sunteţi prima generaţie din istoria noastră care începe Universitatea în Uniunea europeană. Cu dumneavoastră debutează, de fapt, a doua modernizare a României.
Am încredere în tinerii români şi le urez de aici, şi lor, şi dascălilor care le vor călăuzi paşii, un an universitar foarte bun!
Va multumesc!
Departamentul comunicării publice
01 Octombrie 2007
