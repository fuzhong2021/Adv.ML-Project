Govor održan 22.10.2017. u prostoru Zržane Luke „Franjo Tuđman“ povodom otvaranja zračne luke.
Predsjednik Vlade Republike Hrvatske i HDZ-a mr. sc. Andrej Plenković sudjelovao je sinoć na svečanom otvorenju novog putničkog terminala Zračne luke „Franjo Tuđman“. Na otvorenju je bila i obitelj utemeljitelja HDZ-a i suvremene hrvatske države - prvoga hrvatskog predsjednika dr. Franje Tuđmana.
http://www.hdz.hr/vijest/nacionalne/najmanje-sto-smo-mogli-uciniti-za-dr-franju-tudmanu- jest-da-ova-predivna-zracna
Predsjednik Plenković obratio se u govoru mnogobrojnim okupljenim državnim dužnosnicima i gostima.
Govor predsjednika Plenkovića donosimo u cijelosti:
Dr. Tuđman bi bio ponosan
Međunarodna zračna luka „Franjo Tuđman“, po mom dubokom dojmu i uvjerenju, odiše Hrvatskom, Europom i svijetom 21. stoljeća. Možemo zahvaliti arhitektima Kinclu, Neidhardtu i pokojnomu prof. dr. Juri Radiću (zahvaljujem njegovoj supruzi koja je ovdje s nama) na ovom prekrasnom arhitektonskom rješenju koje je, siguran sam, od Međunarodne zagrebačke luke stvorilo impresivno zdanje koje će zaista biti prava vrata moderne, suvremene Hrvatske.
Uvjeren sam da bi prvi hrvatski predsjednik bio izuzetno ponosan da je večeras ovdje i da vidi kakvu zračnu luku Zagreb danas dobiva.
Zajednički napori
Zahvaljujem svim hrvatskim vladama koje su proteklih godina pridonijele realizaciji ovog projekta, zahvaljujem koncesionarima Aéroports de Paris, Bouygues Bâtiment, TAV, International Financial Corporation, Viaduktu - svima koji su u ovaj projekt u proteklim godinama unijeli svoje znanje, svoju ekspertizu, svoju želju da u prometnom smislu Hrvatska dođe na jednu višu razinu.
Još uspješniji turizam
Ova zračna luka dio je napora Republike Hrvatske da svoju prometnu infrastrukturu stavi prije svega u funkciju svojih građana, ali i svih onih koji rado posjećuju Hrvatsku - brojnih turista koji će ovdje započeti svoj put po Hrvatskoj, brojnih onih koji će biti u proputovanju kroz našu zemlju koja, siguran sam, s ovakvom zračnom lukom, postaje „hub“ za Jugoistočnu Europu. Bit će ovo prigoda za mnoge da povećamo broj turista, budući da turizam iznosi 18 posto BDP- a Republike Hrvatske. S ovakvom zračnom lukom postat ćemo dodatno atraktivni i privlačni svima koji žele upoznati našu domovinu.
Doprinos razvoju gospodarstva
Vjerujem da će gospodarske koristi od ovakve luke biti brojne - za glavni grad Zagreb, za Veliku Goricu, za sve one kompanije koje su naslonjene na Zračnu luku Zagreb i da ova koncesija, koja će trajati 30 godina, bude i poticaj, vjerojatno i za slične modele u drugim infrastrukturnim objektima. A da će sigurno i moguće proširenje kako bismo, nadam se, intenziviranjem putničkoga prometa ovdje u Zagrebu s predviđenih 5 milijuna - što je s aktualnih 2.9 milijuna skoro duplo - možda jednoga dana došli i na 8 milijuna putnika godišnje.
Konkurentniji i Croatia Airlines
  
Ne dvojim da će ovakva zračna luka osnažiti i našu nacionalnu aviokompaniju Croatiu Airlines koja je u dominantnom državnom vlasništvu. Vjerujem da će i ona, brojnim novim destinacijama, biti konkurentna u okviru zračnog prometa koji je danas jedan od ključnih vidova međunarodnih putovanja.
Jačanje prometne infrastrukture
Trudit ćemo se kao Vlada današnji dan iskoristiti kao poticaj za jačanje i cestovne, i zračne, i infrastrukture u smislu morskih i riječnih luka, ali isto tako i za jačanje možda one grane hrvatskoga prometa, a to je željeznički promet, koji tek trebamo dignuti na razinu 21. stoljeća. Veliko mi je zadovoljstvo da smo večeras svi ovdje, čestitam još jednom svima koji su pridonijeli ovom velikom projektu i veselim se posjetima svih nas Međunarodnoj zračnoj luci Zagreb Franjo Tuđman. Hvala vam lijepa!
-Andrej Plenković
