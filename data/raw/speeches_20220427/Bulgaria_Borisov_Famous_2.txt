Maiden Speech of Prime Minister Boyko Borisov in front of the Bulgarian Parliament during the inauguration of his 2nd term as a prime minister, Sofia, 7.11.2014.

Речта на Бойко Борисов пред парламента при представянето на правителството
07.11.2014
https://sport.plovdiv24.bg/523741.html

Днес Бойко Борисов представя новото правителство пред парламента. Ето и речта му:
"След почти двегодишен период на политическа нестабилност, днес България е изправена пред поредица предизвикателства :

-Трудна икономическа ситуация, криза в публичните финанси и банковия сектор, дефицити в енергийния сектор;

-Блокирано финансиране по ключови оперативни програми и забавено начало на новия програмен период (2014-2020);

-Тежки социални проблеми за голяма част от българските граждани;

-Липса и забавяне на реформи в редица сектори: образование, здравеопазване, правосъдие, публични администрации;

-Загуба на доверие от страна на основните ни партньори в ЕС
Съзнавайки тези трудности, ние от ПП ГЕРБ и партньорите ни от Реформаторски блок, както и политическите сили, които декларираха своята подкрепа за новото правителство - Коалиция АБВ и Коалиция "Патриотичен фронт", поемаме отговорността да работим за тяхното преодоляване. 

С правомощията на мандата на ПП ГЕРБ формираме Проевропейско реформаторско правителство. 

Проевропейско 
Защото споделяме убеждението, че за България няма други външнополитически сценарии, освен Евроатлантическите 

Защото вярваме, че посоката за развитие на страната ни следва европейския път и развитието ни напред зависи от непоколебимото й следване. 

Защото дори и в 7-мата година на членството ни в Европейския съюз, все още имаме нужда от модернизация на инфраструктурата, на публичните администрации, на политическите правила и стандарти. 

И защото всичко това няма как да бъде постигнато без отговорното ни отношение към средствата от Европейския съюз.

Правителството ни е и Реформаторско
Защото констатираме, че структурата, начинът на организация и контрол в редица сектори са безвъзвратно остарели и не отговарят на нуждите и изискванията на гражданите; 

Защото парите на данъкоплатците се изразходват неефективно и поради тази причина дори и увеличаване на финансирането не води до по-добри услуги. 

Защото зад нашия проевропейски реформаторски кабинет стои политически и обществен консенсус, че реформите са необходими. 

Ние знаем, че за да дадат резултат след няколко години, реформите трябва да започнат незабавно. Затова имаме един срок и той е днес!

Правителството ще постави основите и ще работи за гарантиране на стабилното развитие на България. 

Нашият работодател- българските граждани, нашият партньор - българският бизнес и чуждите инвеститори, имат право да видят устойчива и дългосрочна перспектива към бъдещето си. 

Време е за работа. Време е за градеж! За да го постигнем си поставяме следните основни политически цели: 

Да дадем сигурност за функционирането на държавата като стабилизираме институциите, предотвратим срастването на икономическа, политическа и съдебна власт против интереса на гражданите.

Да мобилизираме своите усилия и потенциала на публичния, на частния сектор и на гражданската енергия, за определяне на най-добрите решения за реформиране на държавата.

Да очертаем ясна перспектива за развитие за поне едно десетилетие напред. 

Да направим България добро място за живеене. Да я превърнем в стабилна и силна държава, да подобрим публичната среда, за да не допуснем демокрацията да бъде подменяна.

Да модернизираме управлението в синхрон с развитието на съвременните глобални процеси и технологии. Чрез образованието на младите българи да формираме поколения, способни да се грижат за бъдещето на държавата.

Да постигнем бърз и значим икономически растеж и на тази база да създаваме нови работни места и устойчиво да увеличаваме доходите. 

7. Да осигурим социалните права на гражданите и достигнатите нива на социални плащания, като използваме всяка възможност за тяхното повишаване

8. Да провеждаме социална политика, която помага на уязвимите групи и безработните. 

9. Да използваме средствата от европейската солидарност по най-ефективен начин, да ги разпределяме честно и прозрачно. Да засилим ефекта от инвестираните ресурси в проекти, които подобряват публичната, бизнес- и инвестиционната среда и съхраняват природата на България.

10. Да гарантираме националната и енергийна независимост на страната. 

11. Да се водим от върховенството на закона като основа за възстановяването на справедливостта и като задължително условие за добрата бизнес- и публична среда.

Политиките, които ще реализират тези приоритети, са отразени и развити в "Програмна декларация на Проевропейското реформаторско правителство". 

Тя е разработена на базата на политическата програма на ПП ГЕРБ и е съчетана с политики, идеи и мерки от програмата на РБ. Съществен е приносът към духа и съдържанието на Програмната декларация и на приоритетите от програмите на АБВ и Коалицията " Патриотичен фронт "

С изработването на този програмен документ и приемането му от четири политически сили се ангажираме с най-важните национални политики. И за това категорично сме убедени, че тази програма е най-добрата възможна основа за стабилно развитие и национално разбирателство.

Моделът на Проевропейското реформаторско правителство и общата му политическа програма нямат аналог след началото на прехода. Амбицирани сме политиката, която ще провеждаме, да доведе до конкретни резултати и да постави ново начало за положителна промяна в политическата и обществена среда в България. Защото днес повече от всякога българските граждани, българският бизнес и българската държава се нуждаят от дух на разбирателство и толерантност, от много работа и конкретни резултати от нея.

Резултатите от изминалите парламентарни избори ни дадоха сложна задача, изпращайки в парламента много и различни политически сили. При подобна ситуация всички ние имахме основанието като политици да кажем, че това сложно парламентарно представителство не може да излъчи стабилно правителство. И да потърсим като единствен оставащ изход повторните избори. С надеждата те да родят по-устойчива формула. Всички, и най-вече аз, имахме правото на тази нормална и разбираема политическа стъпка. 

Но не като политици, а като държавници , ние днес не трябва да говорим за нови парламентарни избори. 

Затова днес поемам тежката отговорност да оглавя и ръководя новото българско правителство. Удовлетворен съм, че водени от отговорността на най-голямата политическа сила, успяхме да съчетаем принципите и целите, за които получихме подкрепа, с възможния политически компромис.

Благодаря на всички, които замениха гръмките политически речи с диалога, лозунгите - с аргументи. Благодаря на всички, които се отказаха от догмите в името на съгласието. И които поеха риска да понесат политически щети в името на това България да има правителство.

Искам да благодаря и на тези, с които водихме разговори, но по една или друга причина не постигнахме съгласие. Уважавам решението им да бъдат опозиция. Пожелавам да бъдат силен и принципен коректив на управлението, защото резултатите на едно управление, зависят и от качеството на опозицията.

Стигнахме до днешния ден след тежки разговори и дебати, но сме удовлетворени, че в хода на консултациите и преговорите, които проведохме върнахме истинския смисъл на политиката - като спор по програми, принципи и приоритети, като открит и честен диалог. Всички ние имахме желание, въпреки различията, да изградим съгласие за да изведем България по пътя на прогреса и успеха. 

За това днес поемаме своята отговорност и нека Бог бъде с нас! За доброто на България!".
