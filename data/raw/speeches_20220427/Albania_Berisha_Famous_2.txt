Fjala përshëndetëse e Kryeministrit Sali Berisha me rastin e 100 vjetorit të pavarësisë së Shqipërisë:
Zonja Kryetare e Parlamentit të Shqipërisë, Jozefina Topalli,
Zoti Kryetar i Parlamentit të Kosovës, Jakup Krasniqi,
Të nderuar deputetë të parlamentit shqiptarë, të parlamentit të Kosovës, të parlamentit të Maqedonisë, të parlamentit të Malit të Zi,
Të nderuar të pranishëm,
Të dashur qytetarë dhe qytetare shqiptarë, në Shqipëri, Kosovë, Maqedoni, Mal të Zi dhe kudo që ndodheni sot,
Ne mblidhemi sot në këtë seancë, ditën që prijësi i përjetshëm i shqiptarëve, Skënderbeu, mbylli sytë, por mblidhemi në një akt nderimi të madh ndaj atij, që rron dhe do të rrojë përjetë, në zemrën,mendjen, por mbi të gjitha në kurajën, guximin, aspiratën e shqiptarëve për liri dhe dinjitet.
Skënderbeu, do të nderohet gjithmonë, si një ndër prijësit më të pashembullt në historinë e qytetërimit perëndimor, si një ndër strategët më të mëdhenj të kohërave që krijoi, organizoi dhe mbrojti, në dhjetëra e dhjetarë beteja legjendare shtetin e shqiptarëve , në një kohë që shembeshin njëra pas tjetrës shtete dhe perandori. Kombet, prijësve të tyre, heronjve të tyre, ju detyrohen për shumë çka, për shumë e shumë kontribute, kurse shqiptarët, Skënderbeut i detyrojnë ekzistencën e tyre, frymëzimin njerëzor dhe hyjnor të tyre,për liri, dinjitet dhe të ardhme.
Por, dita e sotme, është një nga ditët më të shënuara në historinë e parlamentit të kombit shqiptar, sepse në këtë sallë janë ulur sot, janë mbledhur, për të çelur vitin e 100 vjetorit të Pavarësisë së Shqipërisë, deputetët shqiptarë nga të gjitha viset e kombit, të zgjedhur me votën e lirë të qytetarëve shqiptarë. Dhe unë mendoj se kjo përbën arritjen më të madhe të këtij shekulli për ne, përben nderimin më të madh ndaj të gjithë atyre burrave dhe grave, djemve dhe vajzave, që flijuan rininë dhe jetën e tyre për këtë ditë, për qindra mijëra, miliona shqiptarë, që me mundin dhe djersen e tyre dhanë ndihmesën në këtë ditë, për arritjen e kësaj dite.
Për të gjithë ata, që nga ‘870 deri në 2001, bënë gjithçka për dinjitetin tonë. Ne jemi mbledhur këtu, në këtë seancë, si përfaqësues të të gjitha trevave shqiptare, për të nderuar fillimin e 100 vjetorit të Pavarësisë, kryengjarjes së një shekulli për shqiptarët dhe këtë ia detyrojmë në radhë të parë faktit se ne, në çdo rrethanë, në çdo kohë, në çdo furtunë qëndruam sëbashku. Thellë në shpirtin, në zemrën, në aspiratën e shqiptarëve qëndron parimi “Një komb një qëndrim”, asgjë s’mund të ndalë dhe copëtojë shpirtin e një kombi, trupin po, por shpirti është një i pa ndarë, shpirti i një kombi është liria e tij, liria e tij është një e pandarë, ndaj lavdi Zotit, ne vijmë sot të lirë në këtë sallë, sepse qëndruam sëbashku.
Ne vijmë të lirë në këtë sallë, sepse ne, gjatë një shekulli i faktuam vetes sonë, miqve tanë, mbarë botës, se për shqiptarët, si komb i qytetëruar, liria nuk ka çmim, se ata janë të gatshëm të paguajnë çdo çmim që lipset, për të qene të lirë dhe të denjë në shtëpitë e tyre.
Zonja dhe zotërinj,
Pavarësia e Shqipërisë ishte një imponim i luftërave të shqiptarëve, kryengritjeve të tyre gjigante, në Kosovë dhe treva të tjera ,të udhëhequra nga Hasan Prishtina, Bajram Curri, Isa Boletini, dhe burra të

tjerë të mëdhenj të kombit. E vërteta është, se sot nderimi më i madh i takon plakut mendje ndritur, gjeniut vizionar Ismail Qemalit, i cili në rrethanat më të vështira kombëtare dhe ndërkombëtare, shpalli në Vlorë Pavarësinë e
Shqipërisë ndonëse në 1/3 e territoreve të vendit, por ky gjeni vizionar e kishte të qartë se në tryezat e kohës ishte kombi shqiptar, ishte ekzistenca e tij, se në tryezat e kohës ishte fshirja nga harta e Europës e shqiptarëve, e shtetit të mundshëm të tyre dhe të Pavarur. Ismail Qemali kuptoi se shqiptarët për të vazhduar betejën e tyre, duhet të kishin si Anteu, tokën ku do të mbështeteshin. 100 vite shqiptarët sëbashku, ndaj dhe ne sot i shprehim atij nderimin më të madh për mençurinë, guximin, kurajën vizionin e tij.
Zonja dhe zotërinj
Pavarësia e Shqipërisë erdhi si një akt, më së shumti vepër e luftërave të shqiptarëve, por edhe e mbështetjes së miqve tanë, e megjithatë ajo fare pak vite më pas, do të vihej e tëra në diskutim.
Traktatet e tjera do të firmoseshin do të nënshkruheshin mbi Shqipërinë, me një qëllim të vetëm që ajo të mos ekzistonte. Por prapë shqiptarët, këta armëmbajtës i qëndruan sakrificave të tyre për liri. Më shumë se 1/10 e tyre, ranë në luftën e Parë Botërore për të mbrojtur trojet dhe territoret. Përpjekje të jashtëzakonshme u bënë për të konsoliduar Shtetin e Pavarur shqiptar. Në këtë kontekst ne u detyrohemi shumë burrave të mëdhenj të kombit si, Sulejman Delvina, Fan Noli, Luigj Gurakuqi, Ahmet Zogu, por në mënyrë të veçantë në përpjekjen për konsolidimin e një shteti shqiptar, një personalitet i jashtëzakonshëm i historisë sonë kombëtare ka meritat e mëdha dhe ky është mbreti i parë i shqiptarëve, Ahmet Zogu.
T rojet shqiptare, njësoj si vendet e tjera njohën pushtimet barbare në Luftën e Dytë Botërore. Shqiptarët, në të katër anët e trojeve të tyre rrokën armët, mbushën fushat, malet dhe kodrat e tyre me luftëtarë lirie, renditën Shqipërinë dhe shqiptarët në anën e drejtë të historisë. Por sërish liria mbetej një aspiratë për tu realizuar. Shqiptarët në Shqipëri ranë nën diktaturën më të egër. Shqiptarët në Maqedoni, Kosovë dhe treva të tjera pësuan shtypjen e dyfishët atë kombëtare dhe individuale. Të dukej se përsëri ishin aktuale vargjet e Vaso Pashës: Të shkon bota sipër/ me këmbë të shkel/ e një fjalë të mirë askush s’ta flet./Por kjo nuk ishte në mendjen dhe në zemrën e shqiptarëve. Sërish, ata do të paguanin me një rezistencë shumë të madhe për lirinë e tyre. Kampet e përqendrimit, burgjet në të gjithë këtë hapësirë do të mbusheshin me shqiptarë, në Shqipëri, Kosovë, Mal të Zi, Maqedoni dhe kudo. Vitet ’90 do të na gjenin ne përsëri në pamje të parë si një komb i përjashtuar, por aspirata për liri e shqiptarëve ishte e gjallë.
Në Kosovë shqiptarët do të organizonin rezistencën paqësore, më të përsosur që Evropa ka njohur në të tërë historinë e saj, të udhëhequr nga një burrë legjendar, Presidenti Ibrahim Rrugova. Çështja e shqiptarëve në Kosovë do të shtrohej në të gjitha tryezat e mëdha dhe ne kancelaritë e botës. Pas dekada qëndrese paqësore qytetarët e Kosovës rrëmbyen armët dhe bënë, pra shqiptarët në tërësi, Luftën e fundit Çlirimtare në Evropë. Me sakrifica mbinjerëzore ata ia dolën që të çlirojnë Kosovën, të bëjnë Kosovën më të lirë dhe të nxjerrin nga harta e Evropës koloninë e fundit që kishte mbetur. Ne jemi sot këtu, të lirë dhe krenarë sepse shqiptarët në Maqedoni pas përpjekjesh të mëdha organizuan gueriljen më të shkëlqyer që Ballkani ka njohur në të tërë historinë vet. Po kështu në vitet ’90 ne ishim qytetarët më të izoluar të planetit, ne nuk kishim disidencë, sepse disidenca ekzekutohej. Ne nuk flisnin dot për lirinë dhe të drejtat sepse ato i priste dënimi kapital.
Regjimi diktatorial kontrollonte gjithçka dhe dukej se ne do të përfundonim si “Kuba e Adriatikut”. Po jo, studentët u ngritën, punonjësit e Tiranës u ngritën dhe në një betejë epike gjunjëzuan një regjim, që

shtypi në mënyrën më të egër, vendin e tij dhe kombin e tij dhe u shpall si parim çështja kombëtare, ylli polar i politikës shqiptare. Ne fituam sepse patëm një mbështetje të fuqishme të diasporës shqiptare dhe kjo diasporë ka një rol të jashtëzakonshëm në historinë tonë. Aty lindi rilindja kur ajo nuk lindte dot në trevat, në Shqipëri apo në vende të tjera. Aty u mbajtën të gjalla flakët e lirisë së kombit përjetësisht. Kjo diasporë luajti një rol të jashtëzakonshëm në lirinë e shqiptarëve, në lirinë e Kosovës, në lirinë e shqiptarëve në Maqedoni dhe kudo, ndaj dhe ne duhet të përulemi me nderimin më të madh.
Zonja dhe zotërinj,
Ky ishte një shekull i mundimeve tona të mëdha, i sakrificave tona të mëdha herë, herë dhe mbinjerëzore, por sot është një rast të nderojmë ata qindra dhe mijëra burra dhe gra, miq të kombeve të tjera të cilat ngritën fuqishëm zërin për lirinë tonë, aty ku ne, zë nuk kishim. Tu shprehim nderimin tonë më të mëdh miqve tanë kudo në botë të cilët i kanë dëshmuar Shqipërisë dhe shqiptarëve një solidaritet të jashtëzakonshëm në këto dekada përcaktuese për lirinë tyre. Pasi dolën nga kuadri i fuqive koloniale, ato e kuptuan plotësisht se sa të padrejta kishin qenë vendimet e tyre ndaj shqiptarëve dhe sot janë miqtë tanë më të shkëlqyer. Por sot, një mirënjohje të veçantë dhe falënderim ne duhet ti shprehim kombit të madh amerikan, qeverisë së tij, i cili ka qenë përcaktues në momentet më kritike të ekzistencës të kombit shqiptar. Ne kemi fituar beteja nga më të vështirat dhe më të paimagjinueshmet sepse kemi patur fatin e madh të kemi mbështetjen e kombit të madh amerikan, Kongresit dhe Presidentit të këtij vendi.
Ne jemi një komb perëndimor dhe nuk kemi ndonjë lidhje gjaku me kombin amerikan, por mbështetja e këtij kombi për shqiptarët buron nga pasioni i këtij kombi për lirinë. Dhe në të gjitha rastet, kushdo që lexon dhe vështron historinë gjen se është ky komb, që su pajtua kurrë me atë që u imponohej shqiptarëve, me dhunimet e lirisë së tyre, ndaj dhe që nga vitet e fillimit të shekullit që shkoi dhe deri në fundin e tij, në çdo betejë të madhe, në krahun tonë ka qenë demokracia më e madhe dhe më e fuqishme e botës, SHBA-të dhe kjo është një ditë nderimi.
Unë do ta mbyll fjalën time , duke ftuar shqiptarët që në emër të këtyre sakrificave të mëdha, në emër të respektit të atyre që nuk pane një ditë të lirë, ndaj atyre që u flijuan për lirinë dhe dinjitetin tonë, të detyrimit të madh ndaj miqve tanë, le të bëjmë gjithçka që të bëjmë çdo ditë e më shumë qytetarët shqiptarë, më të lirë,më të begatë, më të sigurtë, të bëjmë gjithçka për projektin tonë të madh, projektin e shqiptarëve në Evropë. Në këtë rrugë ne kemi arritje të mëdha , në këtë rrugë ne sërish kemi vështirësi reale, por e vërteta është që mundësitë tona, potencialet tona janë shumë e shumë herë më të mëdha se vështirësitë. Edhe njëherë le te urojmë ne qe ky vit të jetë një vit i mbarë për shqiptarët, që viti i 100 vjetorit të pavarësisë, të shndërrohet në vitin e rivlerësimit, e nderimit të madh për njërit tjetrin , për të gjitha ata, të cilët kanë bërë të mundur këtë ditë, për miqtë tanë.
Faleminderit
