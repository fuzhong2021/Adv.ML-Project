​ Prezidentės D. Grybauskaitės kalba atidarant Baltijos jūros valstybių vyriausybių vadovų susitikimą

Gerbiamieji Baltijos jūros regiono viršūnių susitikimo dalyviai!
Esame devynios šalys tiesiogiai prie Baltijos jūros, mūsų būrį sustiprina Norvegija ir Islandija, o Baltijos jū́ros valstybių organizacijos narės - stebėtojos atstovauja plačiam interesų ratui nuo artimiausių kaimynų iki Pietų Europos ir Jungtinių Amerikos Valstijų. Šie faktai yra įrodymas, kad Baltijos jūros regionas yra reali, svarbi ir aktyvi jėga Europoje.

Mūsų regiono svarbą pripažino ir yra pasiruošusi skatinti visa Europos Sąjunga, sukurdama ir patvirtindama unikalią, regioninį bendradarbiavimą skatinančią ES Baltijos jūros regiono strategiją.

Natūralu ir džiugu, kad ši strategija patvirtinta pernai, Europos Sąjungai pirmininkaujant vienai iš mūsų būrio - Švedijai. Dabar, viso regiono šalių vyriausybėms, ypač ES narėms, tenka didelė atsakomybė įgyvendinant šią strategiją, kuo plačiau įtraukiant ir kitas šio Baltijos klubo nares bei artimiausias kaimynes - stebėtojas, ir, savaime suprantama, nuolatinę ir aktyvią partnerę - Europos Komisiją. 

Esu įsitikinusi, kad Baltijos jūros regiono ateities vizijos pagrindas - tolesnė ir gilesnė mūsų regiono integracija. 
Tokiai visapusei integracijai pasiekti, turime turėti reikiamus instrumentus. 

Pirma, energetikos jungtys. Mūsų regione neliko nė vienos valstybės, kuri šiuo metu nevykdytų energetinių projektų. Keliose regiono valstybėse jau veĩkia elektros rinka. Ruošiamos elektros jungtys iš Lietuvos į Švediją ir Lenkiją bei iš Estijos į Suomiją. Stiprinami elektros tinklai Lietuvoje, Latvijoje ir Lenkijoje.

Investuojama į dujų saugyklas, vėjo energetikos tinklo plėtojimą. Pradėti arba svarstomi suskystintų dujų terminalų projektai. Rengiamasi Vìsagino atominės elektrinės statybai. Šie projektai užtikrins investicijų pritraukimą į mūsų regioną, prisidės prie konkurencingumo didinimo, paskatins ir atsinaujinančių energetinių išteklių naudojimą regione. 
Antra, transporto jungtys. Kliūtimi regiono konkurencingumui užtikrinti neturėtų tapti kelių ar geležinkelių tinklo nepakankamas išvystymas ar net kai kuriais atvejais izoliacija. 

Artimiausią dešimtmetį būtina siekti, kad būtų sukurta ir tinkama infrastruktūra transporto koridoriams tiek šiaurės-pietų, tiek vakarų-rytų kryptimis. 

Trečia, žmogiškieji ryšiai. Esu įsitikinusi, kad nevyriausybinių organizacijų, verslo, kultūros žmonių ryšių palaikymas ir rėmimas yra vienas svarbiausių pagrindų bendradarbiavimui Baltijos jūros regione. Itin svarbu skirti kuo didesnį dėmesį mokslininkų bendradarbiavimui. 

Turime siekti, jog per artimiausią dešimtmetį kol kas atskiros mokslininkų tarptautinės iniciatyvos turi tapti B́altijos regiono žinių ir inovacijų bendruomenės sukūrimo pagrindu.

Ketvirta, aplinkosaugos, kaip labai svarbios bendros vertybės puoselėjimas. Tìk nepriekaištingai vykdydami tarptautinius reikalavimus aplinkosaugos srityje užsitikrinsime partnerių, investuotojų pasitikėjimą ir visuomenės paramą vykdomiems projektams. 

Neabejoju, jog bendromis pastangomis sukursime ekonomiškai klestintį, lengvai pasiekiamą, patrauklų gyventi ir lankyti, visapusiškai saugų Baltijos jūros regioną.

Linkiu, kad nusibrėžę Baltijos jūros regiono ateities gaires, turėtume pakankamai politinės valios ir atsakomybės savo vizijai įgyvendinti. 
2010-06-02, Dalia Grybauskaitė, Lietuvos Respublikos Prezidentė


A speech said in the opening ceremony of the meeting of the Baltic See region governments' leaders that was held in Vilnius. She lists 4 the most important issues in the relations between the countries of this region: energy, transport infrastructure, personal human relations, ecology. 

Lithuanian:
http://www.president.lt/lt/prezidento_veikla/kalbos/prezidentes_d._grybauskaites_kalba_atidarant_baltijos_juros_valstybiu_vyriausybiu_vadovu_susitikima.html

English:
http://www.president.lt/lt/prezidento_veikla/kalbos/prezidentes_d._grybauskaites_kalba_atidarant_baltijos_juros_valstybiu_vyriausybiu_vadovu_susitikima.html
