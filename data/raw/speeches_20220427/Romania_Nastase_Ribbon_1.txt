http://arhiva.gov.ro/discurs__l1a13317.html 


Discourse by the Romanian PM, Adrian Nastase, with the occasion of the opening ceremony of the 2002-2003 university year at the National Theatre of Craiova, Oct. 1, 2002


2, 368 words


DISCURSUL Primului - Ministru al României, Adrian Năstase, cu ocazia festivităţii de deschidere a anului universitar 2002-2003 - Teatrul Naţional din Craiova, 1 octombrie 2002



Înalt Prea Sfinţia Voastră,
Domnilor miniştri,
Domnule rector,
Domnule prefect,
Dragi studenţi,
Doamnelor şi domnilor profesori, 
Stimaţi colegi,

Să-mi daţi voie să las de-o parte textul pregătit, pentru a vă spune cu dragoste şi prietenie câteva gânduri la acest început de an universitar, într-un moment în care căutăm împreună să dăm forţă acelui îndemn pe care ni l-a adresat Prea Sfinţia Sa mai devreme: cântarea simfoniei, căutarea unei înţelegeri armonice, ieşirea din izolare şi mai ales intrarea în normalitate.

Probabil că aceste două comandamente reprezintă în momentul de faţă rostul cel mai profund şi cel mai puternic al acţiunii noastre politice. Am fost, uneori, la întretăierea marilor imperii, alteori ne-am considerat la periferia zonelor dezvoltate şi încercăm acum, într-un moment de istorie specială a Europei şi într-un moment de destin pentru România, să ne găsim locul în această lume atât de încrâncenată şi, în acelaşi timp, purtătoare de linişte şi de pace. Uneori, poate că doar intuim care este calea cea bună; căutăm să rezolvăm mai curând pe linia unor presiuni, a unor inerţii care ne fac să acţionăm oarecum necugetat.

Aceşti 12 ani ne-au învăţat şi lucruri bune şi lucruri rele. Am învăţat că este bine să aducem maşini din străinătate, dar nu am înţeles că în felul acesta, prin maşinile second-hand care au fost aduse din străinătate, multe din economiile românilor s-au dus pentru a întări, a consolida locurile de muncă din străinătate. Doar din 1994 şi până acum s-au cheltuit peste 1,8 miliarde de dolari, bani care de fapt au mers nu pentru a întări industria românească, ci pentru a întări industriile altor ţări. Aceste mecanisme de aspirare de bani s-au dezvoltat în permanenţă şi de fiecare dată când încep să apară bani, se găsesc noi aspiratoare care strâng banii aceştia. Dezvoltarea extraordinară a magazinelor de tip METRO - pentru care am foarte mare preţuire de altfel - înseamnă tocmai faptul că au apărut bani pe piaţă, bani disponibili care sunt acum strânşi mult mai eficient.

Care este datoria noastră într-o lume care înseamnă globalizare şi unde frontierele nu mai reprezintă o piedică reală? Este lupta pentru locurile de muncă din ţara noastră. Şi aici probabil că este datoria Guvernului şi datoria universităţii, aceea de a reporni noul proces de industrializare, pentru că, în mare măsură, în aceşti ani ne-am ocupat de privatizare în sensul de a schimba doar forma de proprietate, dar menţinând o organizare economică mai curând specifică anilor '70 sau '80. Privatizând combinatul de la Reşiţa, pe cel de la Hunedoara sau pe cel de la Galaţi, deţinem tot o fabrică de produse siderurgice într-o lume în care profiturile vin din zona serviciilor, din zona bancară, din zona telecomunicaţiilor. Din acest punct de vedere, dacă nu vom înţelege că trebuie să ne orientăm către zone greenfield, zone de investiţii cu profit ridicat, vom confirma faptul că rămânem, cel puţin din punct de vedere economic, la periferie.

De aceea, poate că după ce ne-am făcut o parte dintre teme în aceşti ani, este important de acum să înţelegem care sunt cu adevărat priorităţile noastre şi de aceea universitatea reprezintă probabil şansa noastră excepţională de a reveni în planul competiţiei economice cu concepte, produse care să ne ofere şansa unei performanţe adevărate. Este adevărat, uneori ne întrebăm dacă nu cumva universitatea românească este doar un mod extrem de sofisticat prin care ajutăm la reciclarea cadrelor de înalt nivel din ţările dezvoltate. Această întrebare este corectă în măsura în care vedem bine că unele ţări occidentale stabilesc cote distincte pentru a oferi permise de muncă pentru cei care lucrează şi cei care vin din alte zone, inclusiv din românia, pentru a lucra în special în domeniul programelor de calculatoare. 
Care ar fi soluţia? Să oprim plecarea tinerilor spre alte zone, să nu mai încurajăm dezvoltarea educaţională pe această zonă? Fără îndoială că astfel de lucruri nu pot fi realizate şi nici nu ar fi util.

Care ar fi însă modul în care putem să răspundem la aceste riscuri, la aceste pericole? Aici probabil că nu am găsit încă cele mai bune soluţii. Unele dintre ele au început să apară. Forme de încurajare pentru olimpici, burse speciale, anumite forme de încurajare pentru cei care lucrează în domeniul IT şi care nu mai trebuie să plătească impozit pe venit în România, ceea ce le oferă o şansă suplimentară în acest domeniu. Dar este obligaţia noastră să vedem, chiar şi pentru cei care au plecat şi care au stat pentru o vreme în occident, să încercăm să îi convingem să revină în zona industriei, a serviciilor, pentru că în felul acesta parcurgerea de etape se poate face mai rapid. În felul acesta, societatea românească, economia românească pot să înveţe mai repede să se adapteze la o lume faţă de care au fost evidente decalaje anterioare.

De aceea, anul acesta universitar reprezintă pentru Guvernul României ocazia de a spune că foarte multe dintre lucruri, foarte multe din experimente s-au încheiat, că avem ideile mai clare în ceea ce priveşte viitorul, că este important acum să elaborăm, într-un mod bine articulat, un model de societate pe care să încercăm să-l atingem, un mecanism economic care să ne ajute să eliminăm acest mers, acest parcurs de 'stop and go', cum spun englezii, această oprire permanentă pe care înainte de fiecare moment mai important ne-o permitem pentru câţiva ani.

De aceea probabil rostul dascălilor va trebui să fie mult mai bine subliniat, inclusiv salarizarea va trebui să fie revăzută. Ne-am ţinut de cuvânt sub aspectul unor angajamente pentru acest an, dar ştim că nu este suficient şi vrem să vedem pentru anii următori cum putem să rezolvăm aceste lucruri mai bine. Trebuie să înţelegem că ieşirea din izolare înseamnă, în primul rând, intrarea în Uniunea Europeană. Doar anul trecut am tradus 40 de mii de pagini din Aquisul comunitar.

Fundalul economic se schimbă. Ceea ce noi considerăm ca reglementare nouă nu este doar ceea ce adoptă Parlamentul pe linie obişnuită, ci este şi introducerea unor standarde dinspre Uniunea Europeană într-un ritm aproape imposibil de urmărit şi într-o cantitate aproape imposibil de digerat. De aici, nevoia ca toată acţiunea noastră să vizeze de acum nu doar spaţiul strict românesc, ci în general spaţiul european.

În câteva decenii sau poate doar în câţiva ani, vom avea nevoie de peste 1000 de tineri care să lucreze în structurile Uniunii Europene. Pregătirea în universitate trebuie să schimbe foarte mult din reperele anterioare. 

Fără cunoaşterea a două limbi străine, fără cunoaşterea limbajului calculatorului devine aproape imposibilă mobilitatea profesională. Ieri, arătam unui coleg de-al meu care avea nevoie să meargă la o bibliotecă, să ia un dicţionar, să caute în legătură cu o anumită persoană, cu un anumit artist, pe care trebuia să-l identificăm, era vorba de o lucrare interesantă care fusese oferită lui Franz Josef de către Primăria Bucureştiului la sfârşitul secolului al XIX-lea cu o anumită ocazie. Aproape că nu mai este nevoie să folosim aceste cărţi de referinţă. Prin motoare de căutare pe internet, putem să găsim în fracţiuni de secundă aproape tot ceea ce noi am stocat şi am învăţat - mă refer la generaţia mea - că este necesar într-o bibliotecă. Această nouă filozofie a drumului epistemiologic reprezintă, până la urmă, o nouă modalitate de lucru şi probabil că aici este datoria dascălilor, în primul rând, de a se reconecta, de a gândi la ceea ce înseamnă în acest moment lumea cunoaşterii.

Vorbeam despre Uniunea Europeană şi despre ceea ce înseamnă ea în acest moment, cu viteza de desfăşurare şi cu eforturile noastre politice. Universitatea, cel mai adesea, a fost capabilă să meargă înaintea realităţii politice. Uneori, ea s-a izolat şi atunci a apărut formula turnului de fildeş. După 1989, mulţi dintre dascăli au intrat în politică. Unii au fost dezamăgiţi şi s-au reîntors în turnul de fildeş, alţii au pierdut contactul cu universitatea. S-a creat, între timp, o nouă generaţie politică, aşa cum s-a creat între timp o nouă generaţie de profesori. Şi astăzi, în această sală, văd foarte mulţi oameni tineri, foarte mulţi profesori care s-au format în aceşti ani şi lucrul acesta mă bucură în mod deosebit. Efortul nostru din anii următori va fi, în primul rând, un effort de creaţie care apoi să fie transferat în domeniul educaţional. Ete foarte greu să continuăm să transferăm spre tinerii de astăzi cunoştinţe care pote că nu mai au atâta relevanţă şi într-un mod atât de larg.

Câţi dintre studenţii de astăzi vor căuta să citească cele peste 100 de romane ale lui Balzac, câţi vor rămâne în această zonă a istoriei, literaturii sau istoriei ştiinţelor? În multe dintre manualele didactice, o parte extrem de importantă este acordată istoriei materiei respective. În foarte multe dintre manualele din universităţile străine acest capitol aproape lipseşte. Nu pentru că el nu este interesant pentru fiecare concept în parte, pentru fiecare instituţie în parte, dar ritmul de învăţare, nevoia de performanţă schimbă foarte multe dintre reperele pedagogice pe care noi le-am cunoscut. De aceea, aş vrea să încercăm împreună să nu reproducem o universitate care a funcţionat bine sau foarte bine într-o anumită perioadă. Fiecare timp de istorie are propriile sale cerinţe şi de aceea nevoia ca noi toţi să ne adaptăm la timpul în care trăim.

Spaţiul universitar românesc, începând din acest an, nu mai este doar un spaţiu al universităţii publice. Facultăţi sau universităţi private au început să funcţioneze din acest an. Este bine, este rău? Unii vor spune că este normal, alţii vor spune că este un experiment care poate să fie periculos pentru că se creează în mod artificial o aşteptare de locuri de muncă şi poate că nu întotdeauna există o pregătire la nivelul cel mai bun. La Institutul Superior al Magistraturii, deşi în fiecare an, deşi în acest an au avut zeci de mii de studenţi la facultăţile de drept, nu au reuşit să obţină intrarea la institut, iniţial doar vreo 30 de studenţi, până la urmă, în a doua fază, cred că 80 de absolvenţi. Înseamnă oare că a scăzut calitatea procesului de învăţământ? Este foarte greu să spun. Probabil că sunt foarte multe oferte în momentul de faţă.

În orice caz, va trebui să asigurăm o corelare între numărul absolvenţilor şi locurile de muncă disponibile. Din acest punct de vedere, va trebui să vedem şi Guvernul are această datorie de a judeca în funcţie de aşteptările şi de evoluţiile posibile în plan economic, în plan social, o anumită planificare a locurilor de admitere, cu riscul de a supăra pe nii dintre cei care au considerat învăţământul un bussiness foarte bun şi au creat diverse societăţi comerciale care au adus diverse tipuri de avantaje. De altfel, un număr de universităţi - cred că 33 - sunt acum într-un proces de închidere tocmai pentru că nu au respectat standardele stabilite. În România, în momentul de faţă, avem 350 de mii de studenţi la învăţământul de stat, 150 de mii de studenţi la învăţământul privat şi 500 de mii de studenţi în total, ceea ce înseamnă cam de cinci ori mărimea actuală a armatei române. Este vorba de o armată - în sensul figurat - imensă, un potenţial fantastic care sunt convins că va şti la fel de bine ca şi cei îmbrăcaţi în uniformă militară să apere interesele României, atât în ceea ce priveşte zona economică, cât şi zona politică şi zona culturală.

Trăim din nou, sper, o vreme a valorilor. De aceea, performanţa, cum spunea doamna ministru, trebuie să reprezinte în mod deosebit reperul pentru competiţie, care nu mai are doar o dimensiune internă, are o dimensiune internaţională. Aici, la Craiova, s-a dezvoltat cu foarte multă mândrie şi cu foarte mare efort o cetate universitară cu un prestigiu deosebit şi aş vrea să vă felicit pentru aceste eforturi şi pentru dragostea cu care la nivelul autorităţilor locale aţi ştiut să faceţi în aşa fel încât, chiar şi în aceşti ani dificili, şcoala din Craiova, studenţii, universitatea să poată să se dezvolte.

Şi, iată, acum, ascultându-l pe domnul rector, pe domnii rectori, putem să constatăm că s-au întâmplat foarte multe lucruri bune, deşi în continuare aşteptările sunt foarte mari.

Am fost zilele trecute la un colocviu organizat de Academia Română şi de mai multe alte instituţii, care avea ca temă ,,Să ne gândim despre Europa“. În realitate, gândeam - şi trebuie să facem acest efort în permanenţă - şi gândim despre lumea de mâine în care vom trăi şi noi. Europa ea însăşi are o geometrie variabilă. La un moment dat, ea se întindea, în filozofia CSCE, de la Atlantic la Vladivostok, Europa este un concept politic, în egală măsură, este un concept geografic, uneori, cu anumite ambiguităţi. Este cert însă că viitorul nostru este strâns legat de evoluţiile din Europa. De aceea, nu putem să fim doar spectatori şi dorim să participăm la consultările şi la eforturile de construcţie viitoare.

Au fost, zilele trecute şi perioada anterioară, foarte multe discuţii în legătură cu tratatul pe care noi l-am încheiat cu SUA în legătură cu Tribunalul Penal Internaţional. Mă bucur să constat că ceea ce prefiguram, şi anume o înţelegere între Uniunea Europeană şi SUA, se prefigurează în acest moment şi mă bucur, de asemenea, să remarc că ideea noastră de a face ceea ce juriştii numesc o receptare contractuală a acestei înţelegeri în tratatul bilateral cu americanii reprezintă o soluţie care poate să ducă la închiderea unei perioade de necomunicare şi de neînţelegere cu Uniunea Europeană.

Aş vrea totuşi să spun - şi acest lucru într-un mod foarte clar - avem dreptul la interesul nostru naţional, aşa cum şi celelalte ţări îşi urmăresc interesele lor extrem de consecvent. Pentru România a fost important ca anul trecut să obţină eliminarea vizelor pentru ca studenţii, profesorii, oamenii de afaceri, cei care doresc să facă turism să poată să călătorească în Europa şi, în felul acesta, într-un fel, pentru România s-a încheiat războiul rece. Anul acesta este important pentru România să fie invitată să devină membru al Alianţei Atlantice şi trebuie să fim conştienţi că vor urma după aceea perioade deosebit de dificile în următorii ani, când va trebui să realizăm în plan concret sinergia la nivelul societăţii, care să ne permită să finalizăm negocierile cu Uniunea Europeană şi la începutul anului 2007, aşa cum sperăm, să devenim membru al Uniunii Europene.