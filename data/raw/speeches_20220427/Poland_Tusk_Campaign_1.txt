
Speech at the PO convention in 2011

http://wyborcza.pl/1,76842,10265328,Tusk__gramy_absolutnie_o_wszystko.html

Gazeta Wyborcza / Teksty
Tusk: gramy absolutnie o wszystko 
10.09.2011 , aktualizacja: 10.09.2011 15:50

Tekst przemówienia Donalda Tuska na dzisiejszej konwencji PO w Warszawie:
Dziękuję, jeszcze nie zdążyłem nic powiedzieć, także prosiłbym o odrobinę tego entuzjazmu, którego tak Europa i Polska potrzebują w tym trudnym czasie, tego zdrowego entuzjazmu i optymizmu Platformy także zachować nie tylko na dzisiejszy dzień, ale na kolejne cztery lata. On nam będzie potrzebny, jak świeże powietrze, jak tlen.

Zawsze tym charakteryzowały się nasze spotkania w kluczowych dla polskiej historii momentach w ostatnich latach, że sobie i wszystkim Polakom mówiliśmy prawdę, mówiliśmy to, co myślimy, to co leży na sercu każdego z was i każdej polskiej rodziny. 
Dlatego pozwólcie, że zacznę od słów, które momentami będą brzmiały gorzko, ale ludzie odpowiedzialni za losy Polski, ludzie, którzy mieli odwagę przez te trudne cztery lata i mają odwagę także na przyszłość domagać się wsparcia Polaków, którzy mają odwagę dzierżyć przywództwo w tym kluczowym, historycznym momencie dla Polski, muszą mieć przede wszystkim odwagę mówienia najgłębszej, najczystszej prawdy o tym co myślą, o tym co planują, o tym co zrobili do tej pory, jak widzą rzeczywistość. 

Żadna fałszywa nuta nie może wkraść się w nasze słowa, bo każdy Polak, a dzisiaj Polacy słuchają rządzących szczególnie uważnie, żaden Polak na fałszywe nuty nie da się nabrać, ani nam, ani opozycji, nikomu. 

Dlatego postanowiliśmy przez te dni polskiego lata Anno Domini 2011 mówić dużo o tym, co zrobiliśmy i co nam się nie udało przez te cztery lata. 

Jesteśmy pierwszą ekipą, pierwszym rządem, który w kampanię wyborczą wszedł z odważnie wypowiedzianymi słowami - tak, wiemy że nie wszystko co zaplanowaliśmy udało nam się przez te cztery lata zrobić. Uczciwie staraliśmy się także tłumaczyć co zrobiliśmy i jakie są powody, że nie wszystkie marzenia, o jakich mówiliśmy cztery lata temu, udało się zrealizować.

Ja jestem przekonany, że wszyscy Polacy, wszyscy ludzie dobrej woli w naszej ojczyźnie, potrafią bardzo rzetelnie, uczciwie ocenić te cztery lata jeśli chodzi o plusy i minusy. 

Nikt z nas nie zakładał, że to rozliczenie z naszych zobowiązań sprzed czterech lat będzie rozliczeniem także z działania polskiego państwa, z działania ekipy rządzącej, ale także wielu instytucji państwowych i wszystkich Polaków w warunkach kryzysu, wielu niespodziewanych i tragicznych zdarzeń, klęsk żywiołowych. 

Tak, to nie były łatwe cztery lata, ale to co jest być może największym skarbem, to co czuję dzisiaj, tu na tej sali, to co widzę i słyszę zawsze wtedy, kiedy spotykam się z ludźmi Platformy to, że przez te cztery lata zachowaliśmy w sobie wiarę w sens polskich marzeń, tę energię, która pozwoliła nam stanąć na nogach zawsze wtedy, kiedy dramaty, kryzys chciały nas przygiąć do ziemi. Nie ma większego skarbu, tak jak wtedy, 30 lat temu, niż nasza wiara, energia i siła, która pozwala się Polsce i Polakom przeciwstawiać złym zdarzeniom płynącym z zewnątrz, a czasami płynącym z naszej słabości. 

Dlatego za tą odporność, za tę nadzwyczajną energię, za tę gotowość do działania nawet wtedy, kiedy nie wszystko idzie tak, jak planujemy, za to chciałem Polakom i wam, tu na tej sali, bardzo serdecznie podziękować. 

Czas rozliczenia zmierza do końca, bo Polacy mają prawo też od nas usłyszeć, przeczytać w naszym programie, w setkach stron programu, który zawarliśmy w książce, jaką dzisiaj prezentujemy, ale także w wielu innych, dodatkowych opracowaniach dostępnych w Internecie i publikowanych, tam wszędzie chcemy Polakom zaprezentować to, co mamy zamiar zrobić. 

Uczciwe rozliczenie jest takim etycznym fundamentem. Ludzie, którzy mają prawdą o sobie mają dopiero prawo ubiegać o to, aby rządzić dalej. Ale chcemy mówić o tych marzeniach, które powołały do życia Platformę, i których realizacja jest gdzieś w połowie drogi. 

To jest marzenie, które wymyka się wszelkim ideologicznym interpretacjom, bo to jest marzenie o tym żeby starsi ludzie w Polsce żyli bezpiecznie i spokojnie, a młodzi ludzie i nasze dzieci wierzyły w sposób uzasadniony w to, że ich życie będzie dużo lepsze niż poprzednich pokoleń, że ich życie będzie w dobrobycie, bezpieczeństwie i w takim dynamicznym rozwoju. 

Bo przyszłość polskich dzieci nie będzie lewicowa, albo prawicowa. Przyszłość polskich dzieci będzie albo dobra, albo zła i to zależy od tego, jakie decyzje będziemy podejmowali teraz, w tym czasie. 

I dlatego tak, jak 30 lat temu, tak i dzisiaj na tej sali liberał Janusz Lewandowski, socjalnie wręcz symbolicznie wrażliwa Henryka Krzywonos, umiarkowany spokojny chadek Jerzy Buzek, Bartek Arłukowicz, Michał Boni, Joanna Kluzik-Rostkowska, nie będę wymieniał wszystkich, których tu widzę, ale wczoraj z misją, którą państwo polskie i także jako prezydencja zleciły byłemu prezydentowi Aleksandrowi Kwaśniewskiemu w Kijowie, tak, my wiemy, że przyszłość polskich dzieci, bezpieczeństwo wszystkich Polaków, bezpieczeństwo i rozwój naszej ojczyzny nie będą zależały od ideologicznych eksperymentów. My wiemy, że skoro 30 lat temu, w hali Oliwii obok Jerzego Buzka i Henryki Krzywonos siedział Janusz Lewandowski i ja miałem też to szczęście i okazję patrzeć na te wielkie zdarzenia wówczas na pierwszym zjeździe "Solidarności". 

Wiecie co jest wspólnego w tych dwóch datach? To wiara ludzi, wiara Polaków, wiara ich reprezentacji w to, że mimo z złych okoliczności, mimo ponurej historii naprawdę w Polsce możliwe są zmiany na lepsze - bez przemocy, bez eksperymentów, których głównym fundamentem jest siła Polaków, gotowość do nowoczesnego myślenia i, no ta wiara we własne siły, której dzisiaj tak wszyscy potrzebujemy.

Te nasze marzenia mają bardzo konkretny wymiar. Wiele razy mówiło się o tym, że Tusk to taki chłopak z podwórka, jak wiecie nigdy się nie obrażałem za to, wręcz przeciwnie byłem z tego bardzo dumny i wszystkie dzieciaki, dzisiaj 50-latki, które wychowały się na podwórkach Warszawy, Gdańska, Śląska, gdziekolwiek w Polsce, wszystkie te dzieciaki, a dzisiaj 50-latki wiedzą, jak wielkim i konkretnym równocześnie marzeniem jest to żeby polskie podwórko, otoczenie, w którym żyjemy, polski dom, polska droga były inne niż te miejsca, w których myśmy się wychowali. 

Nie były już naznaczone blizną wojny, blizną komunizmu, niemocy, bo nie ma żadnego powodu, by polskie dziecko wychodząc z domu nie trafiało w miejsca, które są do porównania z najbardziej rozwiniętymi krajami świata. Bo polskie dziecko zasługuje na taką samą przyszłość, jak dziecko amerykańskie, angielskie, niemieckie, czy francuskie. I my do tego doprowadzimy, że tak będzie.

Mówimy dzisiaj o takich inwestycjach, które zmieniają to otoczenie, konkretne życie każdego człowieka w Polsce na lepsze, mówimy o Orlikach, o wielkim programie świetlic, nazywamy je "świetlikami", które będą prawie w każdej polskiej gminie w ciągu najbliższych czterech lat, mówimy o tych Kopernikach, które - dzisiaj ma je Warszawa, zasłużyła na to - ale chcielibyśmy żeby w każdym regionie takie nowoczesne centrum kultury było dostępne dla wszystkich naszych dzieci, dla wszystkich młodych ludzi w Polsce, mówimy o tych wielkich inwestycjach infrastrukturalnych. 

Tak, my to wszystko robimy nie ze względu na jakąś ideologię, tylko my wiemy, że to zmienia życie ludzi na lepsze w miejscu, gdzie oni żyją. 

Często mówimy, przywołujemy kwestie Orlików, bo to jedno z tych zadań, które udało się prawie zakończyć, wystarczyły te niespełna cztery lata. Ja bym o tym dzisiaj nie mówił, gdyby nie nasz główny oponent, prezes Kaczyński, który pozwolił sobie na stwierdzenie, że tak naprawdę to jest projekt PiS, że tak naprawdę to oni zaczęli inicjatywą "Blisko boisko", a my zaledwie to dokończyliśmy. 

Chcę powiedzieć i to nie będzie złośliwość pod adresem oponenta, chcę to powiedzieć wszystkim Polakom, bo na tym zasadza się kluczowa różnica między naszą ofertą i naszą praktyką, a naszych oponentów. To jest jak soczewka, w której widać to inne podejście do swoich obowiązków. 


Kiedy podejmowaliśmy władzę, rząd PiS po dwóch latach dał polskim dzieciakom 28 boisk, bez oświetlenia, bez toalety, bez natrysku, tak jak zawsze, miało być tak jak wszystko, całą tą nieszczęsną historię cywilizacyjnych porażek wtedy, kiedy do rządzenia w Polsce zabierali się ludzie, którzy nie wiedzą na czym polega prawdziwe, cywilizacyjne wyzwanie, a co jest naszą odpowiedzią w tym jednym zakresie. 

W ciągu czterech lat, nie 30-stu, nie 50-ciu, nie stu, tylko blisko dwa tysiące nowoczesnych centrów sportowych dla dzieci, nie dla wyczynowych sportowców, z oświetleniem elektrycznym, z opieką i co nie bez znaczenia z miejscem, gdzie można się po wysiłku sportowym umyć. 

Chcę powiedzieć, że to dotyczy większości projektów cywilizacyjnych dlatego tak śmiertelnie ważne, dlatego tak wielką, o tak wielką stawkę dzisiaj gramy, bo wystarczy, że spojrzymy na wszystko, co buduje się w Polsce i porównamy to z poprzednimi latami i widać wyraźnie, że albo to będzie naprawdę działo się tak, jak w ostatnich czterech latach, albo znowu utknie gdzieś w kłótniach, niekompetencji, albo w takich małych marzeniach. 

Kiedy patrzę na te nasze projekty cywilizacyjne to absolutnie zgadzam się w jednym, może tylko w jednym, ale w tym się zgadzam, kiedy porównuję rządy PiS i Polski to mogę powiedzieć tak jest, Polacy zasługują na więcej i to więcej dostaną, z całą pewnością, jeśli rzecz jasna damy sobie tę szansę 9 października. 

Dlaczego mówię, że to jest gra absolutnie o wszystko. Nie tylko dlatego, że wiem, bo pamiętam to z tych pierwszych miesięcy naszego rządzenia ile trzeba było odkręcać spraw, często podaję ten przykład, on jest też symboliczny, tak jak Orliki. 

My jesteśmy od budowy autostrad, nawet jeśli idzie to wolniej niż chcieliśmy. Kiedy chcieliśmy kontynuować budowę autostrady A1 na tym odcinku od Gdańska, od Torunia okazało się, że ta autostrada została przez poprzedników de facto aresztowana. Trzeba było uwolnić tę autostradę, ale wyobraźcie sobie co będzie, bo ja tę wyobraźnię chcę uruchomić w sobie i w was, i we wszystkich Polakach, wyobraźcie sobie, gdyby to co nazywamy Polską w budowie, te tysiące kilometrów dróg w budowie, autostrad, nowoczesnych szpitali, będziemy to wszystko pokazywali tych inwestycji jest w każdej dziedzinie bardzo, bardzo dużo, jeśli poprzednicy wrócą do władzy i zechcą aresztować wszystkie te przedsięwzięcia, sprawdzać krok po kroku. 

Czy wyobraźnia nam podpowiada, co się stanie z tymi 300 miliardami złotych minimum, o jakie walczymy w budżecie Unii Europejskiej? Ja wiem, ja nie muszę uruchamiać tej wyobraźni, bo każdego dnia po przejęciu władzy przez Platformę, każdego dnia musieliśmy tę energię, te przedsięwzięcia, tę szansę polskiej cywilizacji uwalniać. 

Nas nie stać na to, aby przyszli znowu ludzie, którzy zamkną nas w kokonie nieufności, zamkną ten kurek z pieniędzmi, bo nie będą chcieli ich wydawać, bo będą uważali, że wpierw trzeba wszystko znowu wywrócić do góry nogami, zamknąć, zamrozić, bo wtedy czują się najlepiej, najbezpieczniej, kiedy nic się nie dzieje. To jest stawka, mówimy o tych 300 miliardach, dzisiaj nieprzypadkowo naszymi gośćmi, chociaż to są nasi przyjaciele, to jest krew z krwi i kość z kości Platforma Obywatelska Jerzy Buzek i Janusz Lewandowski, są dzisiaj z nami, ich obecność jest jakby ciągiem dalszym planu, jaki założyliśmy. 

Przypomnę wam dwa zdarzenia. Pamiętacie, często nam się zarzuca, że prawdziwym sukcesem, jedynym sukcesem Platformy w 2007 było to, że odsunęliśmy od władzy PiS, bo jego rządy były już nie do zniesienia, że to był jedyny tak naprawdę cel Platformy i jedyny walor Platformy. 

Chcę przypomnieć, że dzisiejsi krytycy, wśród nich wiele autorytetów życia publicznego i gospodarczego, wówczas w 2007 roku namawiało mnie, dobrze o tym pamiętacie, aby za wszelką cenę odsunąć PiS od władzy nie ryzykując wyborów, tylko tworząc rząd z Samoobroną, Ligą Polskich Rodzin, SLD, co wtedy powiedzieliśmy, z czym wówczas zwróciłem się do Platformy Obywatelskiej i do wszystkich Polaków? 

Z tym wielkim apelem o zaufanie, bo nie chodzi o to żeby za wszelką cenę kogoś odsunąć od władzy i zaproponować złe rządy w to miejsce, tylko chodziło o to żeby umieć podjąć ryzyko, odsunąć złych rządzących, źle rządzących Polską, ale po to żeby stworzyć lepszy rząd. 

Nie kierujemy się odwetem, nikogo się nie boimy, jeśli chodzi o konkurencję polityczną, szanujemy, ale się nie obawiamy. Jak są wybory trzeba iść przekonywać Polaków i wygrywać te wybory po to żeby zrobić lepszy rząd. 

Dzisiaj mówię z pełną odpowiedzialnością - idziemy do tych wyborów po to, żeby w Polsce dobrze przygotowany rząd realizował plan, tak jak wtedy zaplanowaliśmy wszystko od początku do końca, tak i dzisiaj chcemy zrealizować precyzyjny plan. 

Elementami tego planu był bój o to, aby Polak został szefem Parlamentu Europejskiego, bo dzisiaj Europa widzi ile rzeczy związanych z kryzysem, z euro, z budżetem będzie decydowało się w Parlamencie Europejskim. 

Kiedy proponowaliśmy szefowi Komisji Europejskiej, by Polak Janusz Lewandowski został szefem komisji budżetowej, ile słyszeliśmy tu w Polsce wkoło marudzenia - to nie jest takie ważne, przecież dużo ważniejsze są inne resorty w Komisji Europejskiej, a myśmy to wszystko naprawdę precyzyjnie zaplanowali, bo nie ma dzisiaj ważniejszej rzeczy dla Europy i dla Polski, jak zachowanie integralności Europy poprzez duży, solidny budżet, a dla Polski nie ma ważniejszej rzeczy niż te 300 miliardów plus to, co wywalczymy i plus środki własne, które dołożymy do tych środków europejskich. Jeśli to przegramy, ta budowa stanie w samym środku przedsięwzięcia. 

Więc też odpowiedzialnie chcę powiedzieć, nasi oponenci, nawet nie planując tego zrujnują te wysiłki, które prowadziliśmy wspólnie z Polakami przez tyle, tyle lat, aby w Europie uzyskać pozycję, która umożliwi nam bitwę o ten drugi, cywilizacyjny skok. 

Kochani, my mówimy o kolejnych siedmiu latach, gdzie albo będziemy kończyli te inwestycje, albo będziemy wyposażeni w te pieniądze, albo utkniemy w bagnie niemożności, konfliktów i sporów. 

Słyszymy od naszego głównego oponenta, że mamy zwinąć białą flagę, bo to on jest specjalistą od biało-czerwonej. Chcę powiedzieć, mówię to jako człowiek doświadczony, ale też jako historyk i też jako poseł z Warszawy, wszyscy czcimy pamięć naszych bohaterów, nie ma większej świętości w naszej historii niż pamięć Powstania Warszawskiego. Ale dzisiaj, tu stojąc, w Warszawie mówimy bardzo głośno do Polaków: nie chcemy więcej, aby biało-czerwony sztandar zatknięty był na ruinach. 

My chcemy, by biało-czerwona flaga wieńczyła wielką budowlę cywilizacyjną, żeby wreszcie biel i czerwień nie kojarzyła się z dramatem, tragedią, biedą, nędzą, ofiarami, tylko żeby kojarzyła się z wielkim wysiłkiem uwieńczonym sukcesem, wysiłkiem cywilizacyjnym. To jest w zasięgu ręki, tego nie można zmarnować.

Jak trzeba interweniujemy. Kiedy zagrożone są polskie interesy twardo stawiamy sprawę, kiedy jest szansa na dobre porozumienie z sąsiadami, na wypracowanie pozytywnej emocji wokół Polski robimy to najskuteczniej w dotychczasowej historii. 


Nie mamy złudzeń. Kiedy słyszę dzisiaj te słowa pełne energii, optymizmu to oczywiście też w duszy gra mi ta druga melodia, ta świadomość, że ludziom żyje się ciągle w wielu miejscach w Polsce ciężko. 

I z jednej strony jesteśmy dumni, czy to w Warszawie wielki wysiłek w budowie nowych miejsc w przedszkolach, czy w całej Polsce, bo to są setki tysięcy nowych miejsc w przedszkolach, a z drugiej strony wiemy, jak boli, kiedy ta cena jest nie do zniesienia dla wielu ludzi.

Tak, ja zdaję sobie dobrze sprawę, że ten wysiłek cywilizacyjny, ta rzeka pieniędzy, do której musimy swój, polski strumień dołożyć to jest także kosztem obywateli, a może głównie kosztem obywateli. No przecież pieniądze, które do tego interesu dokładamy to są pieniądze obywateli. 

Wiem, i dlatego tak często mam odwagę prosić Polaków o wyrozumiałość. Ten skok cywilizacyjny rzeczywiście czasami wymaga też takiego no, no zaciśnięcia pasa i powiedzenia sobie no trudno, to jest ta jedyna szansa musimy to zrobić. 

Ale chcę też bardzo wyraźnie powiedzieć, że te 300 miliardów to nie tylko szansa na to, aby również życie było łatwiejsze, trochę tańsze, to szansa na to, że nie utracimy tego, co Polska jako jedyny kraj w Europie otrzymała przez lata kryzysu. 

Z jednej strony budujemy dyscyplinę finansową, ale z drugiej strony - i to opisaliśmy konkretnymi liczbami w tym programie - a z drugiej strony mamy ciągle jeden z największych rozwojów w Europie. Połowa nowych miejsc pracy w ciągu ostatnich trzech lat, połowa nowych miejsc pracy w całej Europie powstała w Polsce.

Wiem, że młodzi nie mają pracy, wiem jak ciężko absolwentowi szkoły wyższej w Polsce dostać dobrą pracę, ale też wiem, że my z tego kryzysu europejskiego, globalnego staramy się wyjść z poziomem bezrobocia 11 procent, a inne państwa, porównywalne, no właściwie lepiej rozwinięte, ale porównywalne z nami, tak jak Hiszpania przekroczyły 20 proc. 

Tak, to jest walka o wszystko i to nie są same słodycze, wiem. Ale ta walka o wszystko wymaga nadzwyczajnych kompetencji. To nie tylko Buzek, Lewandowski w Europie, to nie tylko polska prezydencja bijąca się, organizująca spotkania, bijąca się o to aby uratować politykę spójności. 

To nie tylko wielka, polska energia, już przysłowiowa, żeby zniechęcić eurosceptyków. My musimy stawiać także czoło, choćby w Parlamencie Europejskim temu klubowi, kolegom i koleżankom eurodeputowanych z PiS, którzy w czasie naszego spotkania w Parlamencie Europejskim mieli czelność wstać i powiedzieć, że głównym problemem Europy to są Polacy w Holandii, których trzeba stamtąd wyrzucić, to kolega pana Ziobry, siedzący obok niego stawał i ku zadowoleniu pana Ziobry te słowa wypowiadał. 

To koledzy pana Kaczyńskiego, pana Kurskiego w europarlamencie mówią: nie ma budżetu europejskiego, koniec z budżetem europejskim, koniec z Schengen, zamknąć granice dla brudnych Rumunów i żebrzących Polaków, to są ich słowa. My ten bój o Polskę i Europę musimy staczać każdego dnia, w każdym miejscu, 9 października tutaj, w Polsce. 

I to jest ten największy dylemat. Ja chcę powiedzieć, że to co nazywa się polityką europejską, międzynarodową, ale także to co nazywa się skutecznym wykorzystywaniem środków europejskich, tu w Polsce, to jest ta granica, to jest ten punkt odniesienia - kto bezpieczniej, kto mądrzej będzie Polską rządził przez następne cztery lata. Polska, Europa, świat od kilku lat wędruje po krawędzi. 

Z jednej strony tej krawędzi jest mocny fundament, ale jak to jest z krawędzią z drugiej strony mamy przepaść. Naprawdę dzisiaj na świecie i w Europie mówi się w takich kategoriach. Liczymy dni, tygodnie i miesiące, odliczamy kto zbankrutuje, czy jakieś państwo upadnie, czy strefa euro się rozpadnie, czy Europa ma jeszcze perspektywę, to są dzisiaj debaty w Europie. 

Postawiliśmy zdecydowanie i mocno, także ze względu na te setki miliardów, na które Polska czeka żeby dokończyć to wielkie przedsięwzięcie cywilizacyjne. Ale też z głębokiego przekonania stawiamy na Europę, na większą integrację, na wolny przepływ ludzi w Europie, na to żeby każdy Polak znajdował pracę, jeśli nie znajdzie jej w Polsce, swobodnie u sąsiada. 

Tak jest, postawiliśmy na dobrą współpracę z sąsiadami, a nie na wojnę. Postawiliśmy na Europę, która odrzuci sceptycyzm, lęki, niemożność i na nowo odbuduje wiarę w to, że to ma sens, że ten wielki projekt, który był odpowiedzią na II wojnę światową, na totalitaryzmy, że on ma nadal sens. I w Polsce ten bój też się dokładnie o to samo toczy. 

Przez najbliższe cztery lata będziemy się zastanawiali czy Polska będzie po tej stronie, gdzie jest ten trwały fundament, gdzie siedzimy bezpiecznie, czy obsuniemy się w tę przepaść niepewności, do której prowadzą nas rozmaici eurosceptycy, awanturnicy, ci, którzy kwestionują Europę, kwestionują Europę bez granic, kwestionują wspólną walutę, etc., etc., więc my dzisiaj musimy otwarcie Polakom powiedzieć - chcemy wspólnie z Europą budować polską cywilizację, która jest mierzona także tymi 300 miliardami złotych. I odwagę mam powiedzieć - oni tego nie chcą. 

Chcieliśmy to powiedzieć w debatach, główni oponenci od tych debat uciekli. Być może właśnie dlatego, że wiedzą, że w uczciwej debacie w cztery oczy, kiedy się będzie rozmawiało o pieniądzach Polaków, o budżecie europejskim, o tym w co Polacy uwierzyli, że Bruksela to nie jest Moskwa za czasów Związku Sowieckiego, że Bruksela to jest miejsce, gdzie wytwarza się nowoczesne standardy, które Polsce tak są potrzebne, że Bruksela to jest miejsce, gdzie się pomaga krajom, które są na dorobku po katastrofie wojny i komunizmu. 

Może dlatego nie chcą stanąć z nami prosto w oczy, bo boją się powiedzieć Polakom, że dla nich Europa, dla nich te 300 miliardów, dla nich ten wyścig cywilizacyjny nie ma żadnego znaczenia, bo oni chcą zatknąć za wszelką cenę biało-czerwoną znowu na kupie gruzów.

Można wydać tysiące ulotek, namalować setki plakatów, wystąpić w dziesiątkach audycji, wydać także grube książki z programem partii politycznej, ale nie można udawać, że ten bój nie toczy się naprawdę o wszystko. Kto jest zmęczony, niech da sobie spokój. Też zawsze bardzo uczciwie wam mówiłem, że nie wyobrażam sobie współrządzenia z ludźmi, którzy nie wierzą w Polskę, nie wierzą w siebie, albo którzy szukają w polityce, czy we władzy czegokolwiek innego niż powodzenie własnej ojczyzny. 

I chcę dzisiaj wam także powiedzieć na koniec, że dla zmęczonych nie będzie miejsca, ta bitwa nie jest jeszcze wygrana. Być może dożyjemy tego dnia gdzie będzie można odpocząć, być może dożyjemy takiego dnia, że bez szczególnego lęku będzie można komuś przekazać władzę, przegrywając na przykład wybory, ale to nie jest ten dzień. To nie jest ten dzień, to nie jest ten moment, w którym możemy przegrać wybory. 

Gdybym nie wierzył w to, że macie w sobie jeszcze siłę i energię, to musiałbym dać sobie spokój z marzeniami także o mojej robocie przez najbliższe cztery lata, ale zwracam się dzisiaj do was z taką gorącą prośbą - pomóżcie mnie, sobie, pomóżcie przede wszystkim Polsce, bo jeśli uwierzycie w to, co sobie dzisiaj powiedzieliśmy z taką samą mocą, jak uwierzyliśmy 30 lat temu, jak uwierzyliśmy cztery lata temu, to nie tylko wygramy wybory, bo to nie jest aż tak ważne, samo zwycięstwo polityczne, ale wygramy następne cztery lata dla Polski.

Wygramy naprawdę lepszą przyszłość dla naszych dzieci, wygramy naprawdę bezpieczeństwo dla ludzi starszych, wygramy przyszłość dla Polski, zrobimy więcej, wierzę w to.

Tekst wystąpienia spisany przez redakcję z zapisu wideo. Tytuł od redakcji

