http://www.medeniyetlerittifaki.org.tr/images/stories/07122005.pdf
Speech given in Melbourne University on Alliance of Civilizations
SAYIN BAŞBAKANIMIZIN MELBURN ÜNİVERSİTESİ’NDE “MEDENİYETLER İTTİFAKI” KONUSUNDA YAPTIĞI KONUŞMA
Date: December 7, 2005
Location: Melbourne University (Melbourne, Australia)
Sayın Rektör, 
Değerli Konuklar, 
Öncelikle,  bugün  burada  sizlerle  birlikte  olmak  ve  Medeniyetler  İttifakı konusundaki  görüşlerimi  paylaşmaktan  duyduğum  memnuniyeti  ifade etmek isterim. 
Önümüzdeki  yılların  hem  felsefi  hem  siyasi  alandaki  tartışmalarına damgasını vuracağına inandığım bu girişim hakkında yapacağımız görüş alış-verişini fevkalade yararlı ve zamanlı buluyorum.  
Bu tartışmayı 1854’ten bu yana araştırma ve düşünce alanına her zaman büyük hizmetler vermiş Melbourne Üniversitesi gibi değerli bir akademik kuruluşta yapmak ise benim için ayrı bir memnuniyet kaynağıdır.  
 
Değerli Konuklar, 
Medeniyetler İttifakı girişimiyle tam olarak neyi amaçladığımız konusuna geçmeden evvel, öncelikle bizi bu noktaya getiren şartları ana hatlarıyla değerlendirmek, karşı karşıya bulunduğumuz genel resmi ortaya koymak istiyorum.  
İlk  olarak  Soğuk  Savaşın  sona  erdiği  1990’lı  yılların  başlarını hatırlamakta  fayda  görüyorum.  Zira,  günümüz  şartlarını  belirleyen değişim  ilk  o  tarihlerde  başlamıştır.  Hatırlayacaksınız,  o  dönemde, yaklaşık yarım asrı bulan bir psikolojik harbin sonunda, iki kutuplu dünya düzeni ve buna bağlı kuvvet dengesi yıkılmış, hür dünyanın savunduğu değerler baskıcı rejimlere üstünlük sağlamıştı. Bunun sonucunda da, tüm dünyada  genel  bir  iyimserlik  havası  doğmuş,  daha  barışçıl  bir  küresel ortama yaklaştığımız hissi kuvvetlenmişti.  
Ancak, aradan geçen nispeten kısa süre içinde karşılaşılan yeni ihtilaf ve gerginlikler  bu  ümitlerin  daha  gerçekçi  bir  çerçeveye  oturtulmasını gerektirmiş,  uluslararası  topluma,  tarihin  sonuna  gelinmediğini  açıkça göstermiştir.   
Evet,  tarih  akışına  devam  etmiş,  coğrafyanın  veya  sınırların  artık  bir kalkan teşkil etmediği bir döneme girilmiştir. Bu dönemde, ortaya çıkan yeni  sorunlarla  daha  da  ağırlaşan  güvenlik  ortamı,  tüm  ülkeleri  ve toplumları, hiçbir ayrım gözetmeksizin etkilemeye başlamıştır.  
Bu  kapsamda,  terörizm,  aşırı  etnik  milliyetçilik  ve  kökten  dincilik  gibi tahrip  gücü  her  bakımdan  çok  yüksek  buhran  kaynakları  tüm  dünyayı sarmıştır. Yönetim zafiyetine uğrayan devletler de keza, sadece kendi halkları için değil, küresel ölçekte uluslararası toplumun tüm üyeleri için tehdit teşkil etmeye başlamıştır.  
 
Bir yandan fakirlik, diğer taraftan zengin ile fakir arasındaki uçurum hem ulusal,  hem  uluslararası  düzeyde  önemli  bir  artış  göstermiş;  doğanın insan  eliyle  tahribatı  artık  neredeyse  geri  döndürülemez  bir  noktaya erişmiştir.  
Nükleer,  biyolojik  ve  kimyasal  silahların  yayılması  bütün  çabalara rağmen  etkili  şekilde  kontrol  altına  alınamamıştır.  Öte  yandan, uluslararası  örgütlü  suç  şebekeleri  giderek  güçlenmiş  ve  tüm  ülkelerin toplumsal dokularını etkiler hale gelmiştir.  
Saygıdeğer Misafirler, 
Dünyamızın  içinde  bulunduğu  zorlu  dönemi  tarif  eden  bu  örnekleri artırmak elbette mümkündür. Ancak, bunların arasında terörizmin vahşi yüzünün her geçen gün biraz daha fazla hissedilmeye ve can yakmaya başladığını bilhassa belirtmem gerekir.  
Özellikle  teknolojinin  ve  medyanın  elindeki  imkanların  gelişmesiyle birlikte,  masum  insanlara  karşı  gerçekleştirilen  insanlık  dışı  terörist eylemler her gün evlerimizde ve iş yerlerimizde artan şekilde karşımıza gelmeye başlamış, uluslararası toplumun büyük bir bölümünde ciddi bir güvensizlik duygusu belirmiştir.  
Bu noktada, ümidin yerine korkunun, barışın yerine çatışmanın, istikrarın yerine  kaosun  egemen  olduğu  bir  dünyayı  hedefleyen  terörist  grup  ve akımlarla  mücadeleyi  çifte  standartlara  yer  bırakmayan  kararlı  bir yaklaşımla, işbirliği içinde yürütmemiz gerektiği de önümüzdeki dönemin en öncelikli görev ve sınavı olarak ortaya çıkmıştır.  
Bu  bağlamda  özellikle  dikkat  etmemiz  gereken bir  gerçek,  terörün dini, milliyeti veya herhangi bir kültürel dayanağının olamayacağı, kendilerini bu  neviden  kisveler  altında  meşru  göstermeye  çalışan  terörist  gruplara ve destekçi kuruluşlarına karşı hiçbir surette müsamaha gösterilmemesi gereğidir.  
Nitekim  bugün  karşılaştığımız  birçok  sorunun  arkasında  medeniyetler çatışması  eğiliminin  belirmesi,  belki  de  üzerinde  en  fazla  ve  dikkatle durmamız gereken konuların başında gelmektedir.  
Gerçekten de son dönemde, Batı toplumları, karşılarındaki tehdidi İslami terör  veya  İslam  radikalizmi  olarak  tanımlama  basitçiliğine  yönelmiş; Müslüman  toplumlarda  ise,  giderek  derinleşen  gelişme  farklılıkları  ve küreselleşmenin  olumsuz  etkileri,  güçlü  bir  adaletsizlik  algılamasına  ve bununla bağlantılı bir tepkiye dönüşmüştür.  
Bu  da  tabiatıyla  “Medeniyetler  Çatışması”  senaryolarının  gerek akademik,  gerekse  siyasi  düzlemlerde  yoğun  bir  şekilde  tartışılmasına neden olmuştur.  
Söz  konusu  tartışma,  hepinizin  bildiği  gibi,  insanlığı  ve  medeniyetleri, kültürel  ve  dini  kimlikler  temelinde  sınıflandıran,  çatışmanın  kaçınılmaz olduğunu iddia eden bir kıyamet senaryosuna işaret etmektedir.  
Diyaloga  ve  uzlaşıya  imkan  tanımayan  bu  çatışma  senaryosu,  mevcut sorunların daha da derinleşmesi ve bir varoluş mücadelesi çerçevesinde sürekli kılınması keyfiyetini de beraberinde getirmektedir.  
İlk  gündeme  geldiği  günlerde  büyük  ilgi  toplayan  bu  hipotez,  maalesef sahadaki  bazı  gelişmelerle  de  doğrulanıyor  izlenimi  vermiştir.  Ancak zaman içinde, bu tür varsayımların uluslararası toplumu barış ve istikrar yönünde ilerletmediği, sorunların çözümüne hiçbir katkısının olmadığı ve insanlığı çıkışı olmayan bir kapana sıkıştırma riski taşıdığı, giderek daha iyi anlaşılmaya başlamıştır.  
Nitekim  çatışma  denkleminin  karşıt  tarafları  olarak  konumlandırılmaya çalışılan ülkeler ve toplumlar, çözümün, kültürel/dini kriterlere dayalı suni bölünmeleri derinleştirmekte değil, aksine birbirlerini daha iyi tanımak ve anlamak  suretiyle  barış  içinde  birlikte  yaşama  felsefesini  hayata geçirmekte yattığını görmektedirler.  
Taraflar veya taraf olarak gösterilenler, mevcut sorunların sorumluluğunu tamamen  ve  körü  körüne  diğerine  yüklemekle,  kendilerini  bu  şekilde koruyabileceklerini  düşünmekle  hata  ettiklerini  anlamışlardır.  İstikrar  ve refahın  ancak  işbirliği  ve  diyalog  yoluyla  gelebileceğini  idrak  etmiş,  bu doğrultuda mesafe alma çabası içine girmişlerdir. 
 
Değerli Konuklar, 
İşte  Medeniyetler  İttifakı  girişimi  de  bu  tespitin  bir  uzantısı,  kararlı  ve sorumlu bir gayretin parçası olarak gündeme gelmiştir. Girişimin  ardında  yatan  temel  felsefe,  insanlığın  kültürel  ve  dini anlamdaki farklılıklarının, onları bir arada tutan ortak değerlerle bir bütün içinde  ele  alınması  gerektiği,  toplumlara  ışık  tutan  her  kültür  ve  dinin, esasında özünde benzer ideal ve hedeflerle örtüştüğüdür.  
Şimdi yapılması gereken bu ortak değerleri her açıdan ve her düzeyde görünür  kılmaktır.  Gerçekten  de  insana  ve  insan  haklarına  saygı, hukukun  üstünlüğü,  iyi  yönetişim  sorumluluğu  ve  gelişimin  önünü açmaya  yönelik  akılcı  yaklaşım  gerekliliği  her  toplumun  kültürel  ve  dini köklerinden de beslenerek yeşeren evrensel ilke ve değerlerdir.  
Bunlar hiçbir uygarlığın tekelinde değildir. Tarih boyunca tüm toplumların özgün  katkılarıyla  gelişen  ortak  bir  medeniyetin  ayrılmaz  parçalarıdır. Geliştireceğimiz  politikalarla  insanlığın  bu  ortak  özüne  dönmesi, bağlılığını  tazelemesi  ve  kuvvetli  bir  kolektif  sahiplenme  duygusu geliştirmesinin sağlanması, gelecek için büyük önem taşımaktadır.  
Bu,  farklılıkları  reddetmek  değildir.  Aksine,  farklılıklarımızın  ortak değerler  temelinde  bir  zenginlik  ve  güç  kaynağı  olabileceği  anlayışının hayata geçirilmesidir. Çeşitli kültür ve inanç sistemleri arasında hiyerarşik bir sınıflandırma olamayacağını, her toplumun kendine has koşulları ve dinamikleri  çerçevesinde  insanlığın  gelişimine  önemli  katkılar  yaptığını kabul etmektir.  
Saygıdeğer Misafirler, 
Bu noktada, söz konusu farklılıkların neler olduğunun da çok dikkatli ve titiz  bir  şekilde  araştırılması  ve  anlaşılması  gerekmektedir.  Zira haddinden fazla bir kolaycılıkla “öteki” olarak tanımladığımız toplumların dini veya kültürel açıdan farklılık olarak algıladığımız özellikleri hakkında çok az şey bildiğimizi de kabul etmemiz gerekir. Cehaletin sadece daha fazla cehalet doğurduğunu unutmamalıyız. Bu konuya bir an önce etik bir eleştirel  gözle  yaklaşabilmeli,  neticede  birbirimizin  haklarına  halel getirmeyen farklılıklara hoşgörüyle bakabilmeyi öğrenmeliyiz.   
Bunu  yaparken,  sadece  hoşgörünün  dahi  yetersiz  kalabileceğini anlamalıyız.  Aramızdaki  farklılıklara  ilgisizce  müsamaha  göstermekten ziyade,  bunların  muhafazasını  ve  karşılıklı  olarak  olumlu  bir  etkileşim içine  girmesini  amaçlamalıyız.  Zira  insanlığın  temel  zenginliği  bu etkileşimde yatmaktadır.  
Diğer  taraftan,  farklılıklarımızın  birbirimizin  haklarına  ve  özgürlüklerine zarar  vermemesi  ve  bu  yönde  bir  çaba  içinde  olabileceklere  karşı çıkılması  da  aynı  derecede  önem  taşımaktadır.  Bunun  için  de  açık  bir tartışma  ortamının  sağlanması,  çok  yönlü  eğitime  önem  verilmesi  ve rasyonel  bir  iletişim  stratejisinin  geliştirilmesi,  en  gerekli  unsurlar  olarak belirmektedir.  Önyargıların  çoğunlukla  bilgiye  direnç  gösteren  ve aydınlanmayı reddeden bir tabiata sahip olduğunu unutmadan, sabırlı ve mantıklı bir hareket tarzı izlemeliyiz.  
İşte  Medeniyetler  İttifakı  bu  anlayış  ve  öngörü  üzerine  kurulmuş  olan kapsamlı  bir  girişimdir.  Esasen  bir  değerler  ittifakı  oluşturma  çabasıdır. İnsanlığın  önündeki  gerçek  fay  hattının  kültürel  veya  dini  çizgiler paralelinde  değil,  ortak  değerler  zemininde  farklılıkların  bir  zenginlik olduğuna  inanan  ileri  görüşlü  yaklaşımlarla,  bunu  reddeden  bağnaz ideolojiler arasından geçtiğini kanıtlamaya yönelik bir projedir.  
Bu  bağlamda,  sorunun  sadece  tarifini  değil,  ardında  yatan  temel etkenlerin  tahlilini  ve  alınabilecek  somut  tedbirlerin  belirlenmesini  de öngörmektedir.  
Nitekim,  girişimin  bence  en  önemli  özelliği  de  uygulamaya  dönük  bir nitelik taşımasından kaynaklanmaktadır.  
Tespit ettiğimiz sorunların giderilmesi veya hafifletilmesi yönünde somut ve  kararlı  bir  uygulamaya  geçilemediği  takdirde  entelektüel  düzeyde yapılan  çalışmaların  bizlere  pratikte  bir  fayda  getirmesini  beklemek hayalcilik olacaktır. Söylediğimizi yapabilmeli, doğru bildiğimizi uygulayabilmeliyiz.  
Değerli Konuklar, 
Bu  yöndeki  ilk  adımı  Medeniyetler  İttifakı  bünyesinde  kurulan  Akil Adamlar Grubu’nun geçtiğimiz hafta İspanya’da düzenlenen toplantısıyla atmış bulunuyoruz.  
Çeşitli  kültür,  din  ve  coğrafyaları  temsilen  uluslararası  alanda  saygın, yirmiye  yakın  şahsiyetten  oluşan  bu  grup  önümüzdeki  bir  yıl  içinde sürdüreceği  çalışmalar  sonucunda  Birleşmiş  Milletler’e  sunulmak  üzere bir rapor hazırlayacaktır. Medeniyetlearası İttifak’ın pratikte geliştirilmesi için  ne  gibi  somut  adımlar  atılması  gerektiğini  ortaya  koyan  bir  eylem planı geliştirecektir.  
Okullarda  okutulan  tarih  ve  din  kitaplarının  gözden  geçirilmesinden, hoşgörü  ve  karşılıklı  anlayış  kültürünün  öğretileceği  özel  müfredatların geliştirilmesine;  Internet  ve  teknolojinin  imkanlarının  bu  amaçla  daha etkili  şekilde  kullanılmasından,  sivil  toplumun  örgütlenmesine  kadar  bir çok pratik tedbiri içerebilecek bu eylem planına büyük önem vermekte ve girişimin  eş-sunucusu  olarak  söz  konusu  önerilerin  hayata  geçirilmesi için her türlü çabayı göstereceğimizi taahhüt ediyoruz.  
Önümüzdeki  dönemde,  girişimi  birlikte  başlattığımız  değerli  dostum İspanya  Başbakanı  Sayın  Zapatero’yla  beraber  bu  konunun  bizzat takipçisi olacağız. Başlangıçtan bu yana bizlerden desteğini esirgemeyen BM Genel Sekreteri Sayın Kofi Annan’la işbirliği içinde, başta Birleşmiş Milletler  olmak  üzere  tüm  ülkeleri  ve  uluslararası  kuruluşları  bu  yönde harekete geçirmeye çalışacağız.  
Bu  doğrultuda,  tüm  imkanlarımızı  seferber  etme,  girişimin  başarısı  için mümkün olan her türlü çabayı gösterme konusunda son derece kararlı olduğumuzu da bu vesileyle belirtmek isterim.  
Peki ama neden biz ve özellikle neden Türkiye? Zira Türkiye olarak, bu konuda özel bir konum ve sorumluluğumuzun olduğuna inanıyoruz.  
Gerçekten de, çağlar boyunca sayısız medeniyete evsahipliği yapmış ve haklı  olarak  “medeniyetlerin  beşiği”  tanımlamasına  layık  görülmüş  bir coğrafyada, birçok farklı kültür, din ve milleti ortak paydalarda buluşturan Türkiye, bugün de gerek sosyal ve kültürel özellikleri, gerek jeo-stratejik konumu,  gerekse  geleceğe  dönük  beklenti  ve  hedefleriyle,  bu  alanda özgün bir role sahiptir.   
Bu noktada Türkiye’nin, nüfusunun çoğunluğu Müslüman olan, 82 yıldır Cumhuriyetle  yönetilen,  demokratik  bir  ülke  olduğunu;  Avrupa'da  İkinci Dünya  Savaşı  sonrası  oluşturulan  tüm  ekonomik,  siyasi  ve    savunma örgütlerinde  yer  aldığını;  çağdaş  dünyanın  temsil  ettiği  evrensel değerleri,  katılımcı    demokrasiyi,    çoğulculuğu,  hukukun    üstünlüğünü, insan    haklarını,  laikliği,  düşünce,  vicdan    ve    teşebbüs    hürriyetini  öz iradesiyle benimsediğini hatırlatmak isterim. 
Bu anlamda özellikle AB’ne üyelik hedefimiz, ülkemizin küresel birleştirici rolü  bakımından  önem  taşıyan  bir  çabanın  sembolü  haline  gelmiş bulunmaktadır.  Nitekim,  Türkiye’nin  AB  üyeliği  aslında  bir  Avrupa  ülkesinin  AB  ile ilişkilerinin doğal bir sonucu olmakla birlikte, aynı zamanda farklı kültürler arasında ortak evrensel değerler temelindeki ittifakın çarpıcı ve başarılı bir örneğini de teşkil etmektedir. 
Bir  başka  deyişle,  dünyanın  medeniyetler  ekseninde  birbirine  karşı kamplara bölünmeye çalışıldığı, terörün giderek yıkıcı ve daha acımasız hale geldiği, hoşgörüsüzlüğün ve aşırı görüşlerin can yakmaya başladığı bu  dönemde,  Türkiye’nin  ılımlı  ve  birleştirici  kimliği  önemli  bir  değer olarak ortaya çıkmaktadır.  
Değerli Konuklar... 
Aralarında Türklerin de bulunduğu birçok etnik grubun bir arada rahatça yaşayabildiği, kültürel değerlerini “Çok Kültürlülük Politikası” kapsamında geliştirerek  muhafaza  edebildiği  Avustralya’nın  da,  sahip  olduğu  bu tecrübe ve bünyesinde barındırdığı farklı kültürlerden edindiği kazanımlar sayesinde, Medeniyetler İttifakı projemizin esaslarını en iyi anlayabilecek ülkelerden biri olduğunu düşünüyorum.  
Ortak  bir  gelecek  için  paylaştığımız  endişe  ve  ümitler  ışığında, Medeniyetler  İttifakı’nın  hepimizin  müşterek  projesi  olduğunu  rahatlıkla söyleyebilirim.  
Nitekim  bu  girişim,  bir  yandan  uygarlıklar  çatışması  paradigmasının uluslararası barış ve güvenliğe yönelttiği tehditlere karşı güçlü bir cevap teşkil etmekte, diğer taraftan, radikalizmi ve ayrımcılığı reddeden bizlerin umut  ve  beklentilerinin  gerçekleşmesine  katkıda  bulunacak  sağlam  bir çerçeve ve yol haritası sunmaktadır.  
Bu noktada Avustralya’nın girişimin gelişmesine sağlayacağı yapıcı katkı ve  desteğe  verdiğimiz  önemi  bir  kez  daha  vurguluyor,  bana  bu  fırsatı verdiği  için  Melbourne  Üniversitesine  ve  siz  değerli  konuklara teşekkürlerimi sunuyorum.