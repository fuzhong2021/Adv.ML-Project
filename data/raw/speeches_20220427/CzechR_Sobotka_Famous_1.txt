DOKUMENT: Projev Bohuslava Sobotky, v němž oznámil demisi vlády

Bohuslav Sobotka | FOTO: ČTK
http://forum24.cz/dokument-projev-bohuslava-sobotky-v-nemz-oznamil-demisi-vlady/
Předseda vlády Bohuslav Sobotka v úterý oznámil demisi vlády. Překvapivě tak vybral nečekané řeší sporu s Andrejem Babišem, po kterém chtěl, aby vysvětlil svou podnikatelskou minulost, zdanění korunových dluhopisů i další diskutovaná témata, spojená se šéfem státní kasy. FORUM 24 přináší plné znění projevu premiéra Sobotky.
Hezké odpoledne, dámy a pánové,
před třemi lety jsme sestavili vládní koalici, byla to vládní koalice sociální demokracie, hnutí ANO a KDU-ČSL. Naše koalice měla za cíl dát zemi znovu do pořádku. Dali jsme si jako cíl nápravu chyb předcházejících pravicových vlád, obnovu hospodářského růstu, snažili jsme se znovu zajistit prosperitu naší země a také zvýšit životní úroveň občanů. Díky tvrdé práci a dobrému fungování vlády se nám většinu závazků a cílů podařilo v těch uplynulých více než třech letech splnit. Změnili jsme stav České republiky k lepšímu, o tom jsem přesvědčen. Nezaměstnanost klesla, mzdy konečně po letech rostou, ekonomika šlape. Před třemi lety jsem také sestavil vládu, která si dala za cíl bojovat s šedou ekonomikou, bojovat s daňovými úniky, prosadili jsme v této oblasti celou řadu velmi důležitých a také účinných nástrojů. Rozhodli jsme se zastavit daňové podvodníky.
Nyní ale jako předseda vlády stojím před vážným problémem. Je to problém, který ve skutečnosti ohrožuje více než tříletou vládní práci. Je to problém, který ohrožuje důvěru občanů ve vládu a také důvěru občanů v politiku. Tím problémem jsou již několik měsíců veřejně přetřásaná podezření a také dodnes nevysvětlené kauzy, které se dotýkají místopředsedy mé vlády, ministra financí Andreje Babiše. Není jasné, zda nezneužil korunové dluhopisy a nešidil stát na daních, není jasné, jak přišel ke svému majetku.
Jak už jsem řekl, místopředseda vlády a ministr financí Andrej Babiš má na krku několik vážných podezření z velkých daňových úniků týkajících se jak korunových dluhopisů, tak i obchodů mezi ním a firmou Agrofert. Za čtyři měsíce nedokázal ministr financí v této souvislosti uspokojivě vysvětlit nic. Naopak otazníků, které se týkají způsobů, jakým nabyl svůj majetek a zdali na to vůbec použil zdaněné peníze, stále přibývá. Místo vysvětlení kolem sebe Andrej Babiš kope, snaží se odvést pozornost, uráží také kolegy ve vládě anebo si jednoduše vymýšlí. Dopis, který ministr financí doručil minulý týden do poslanecké sněmovny na základě jejího usnesení, je pro mě jako předsedu vlády hlubokým zklamáním. Neobsahuje nové skutečnosti a ministr financí tak nevyvrátil dosavadní podezření kolem svých obchodů s Agrofertem.
Pochybnosti přetrvávají, klíčové otázky zůstávají bohužel bez odpovědi a jde nejenom o kauzu korunových dluhopisů, ale jde také o podezřelé obchody, které se týkají firem ProFrost, O.F.I., Imoba nebo Hartenberg. Jde o původ prostředků a způsob, jakým v minulosti ministr financí získal Agrofert. Je podle mého názoru nepřijatelné, aby ministr financí nedokázal jednoznačně prokázat, kde se vzal jeho majetek a zdali svoje velké příjmy řádným způsobem zdanil, zvláště, když je členem vlády, která na zlepšení výběru daní postavila velkou část svého programu.
V sázce, jak už jsem řekl, je věrohodnost celé koaliční vlády. V sázce je také důvěra občanů v politiku, nemůžeme honit hospodské kvůli každé koruně a přitom nechat miliardáře, aby různými daňovými triky státní pokladnu obírali o stovky milionů korun. Otázka je, jak má finanční správa spravedlivě a nezávisle vyšetřit daňové problémy ministra financí, když mu jako ministrovi podléhá a ministr dělá evidentně vše pro to, aby se nic nevyšetřilo. Vzniká vážný konflikt zájmů tím, že je Andrej Babiš ministrem financí.
Ten konflikt zájmů je nutno řešit. Důvodem je fakt, že k důkladnému vyšetření kauzy korunových dluhopisů se daňová správa rozhoupala až na jaře letošního roku. Rozhoupala se k tomu až pod tlakem vlády a pod tlakem parlamentu. To, že se korunové dluhopisy nešetřily dříve, je jasné selhání ministra financí. Pokládám ze všech těchto důvodů nadále za nemožné a neudržitelné, aby Andrej Babiš v mé vládě zastával pozici ministra financí a místopředsedy vlády.
Na ministry byly vždy kladeny vyšší nároky, pokud jde o jejich pověst, a bylo to tak zcela v pořádku. V minulosti ministři odstupovali nebo byli odvolávání v důsledku mnohem méně závažných a také v důsledku mnohem více obecných pochybností než těch, které se teď velmi konkrétně dotýkají Andreje Babiše. Pravidla politické kultury v demokracii musí platit pro všechny členy vlády, bez ohledu na to, že se v tomto případě jedná i o předsedu koaliční strany. Chci, aby všechny pochybnosti, které se týkají těchto daňových otázek, byly nezávisle a nestranně prošetřeny.
Vážené dámy a vážení pánové, tato situace pro mě jako pro předsedu vlády není jednoduchá. Pokud bych navrhl odvolání ministra financí Andreje Babiše, mohl bych z něj v těch následujících měsících, které předcházejí volbám do poslanecké sněmovny, učinit mučedníka. Andrej Babiš už se několik dnů na tu roli mučedníka velmi intenzivně připravuje. Je připraven se jí ujmout v okamžiku, kdy bude předložen návrh na jeho odvolání z vlády. Tato diskuse by zcela odvedla pozornost od toho, co je podstatné, že uvnitř naší vlády vznikl velmi závažný konflikt, který se týká střetu zájmů ministra financí, který sám je podezřelý z daňových úniků.
I když za standardní situace by odvolání ministra financí bylo nejjednodušším řešením, tak se domnívám, že teď by situaci v České republice atmosféře v naší zemi neprospělo. Ministr financí by hrál roli mučedníka, a pokusil by se dokonce této situace využít k tomu, aby i získal nějaké body navíc před volbami do poslanecké sněmovny. Současně ale platí, že nemohu jako předseda vlády nést nadále odpovědnost za tuto situaci, že na pozici místopředsedy vlády a ministra financí je člověk, jehož minulost je takovýmto způsobem nevyjasněna a jehož podezření, která se týkají daňových úniků, jsou velmi četná.
Proto v tuto chvíli volím jediné rozumné řešení, které existuje, a to je, že vláda podá demisi. To znamená jsem připraven podat k rukám prezidenta republiky demisi. Předpokládám, že ještě během tohoto týdne a chci tím uvolnit ruce koaličním stranám k tomu, aby koaliční strany mohly jednat o řešení této situace. V případě, že tedy vláda podá demisi, tak koaliční strany mají možnost dohodnout se na obnovení koalice, ale součástí té dohody musí být také vyřešení pozice ministra financí tak, aby nadále nedocházelo k tomuto střetu zájmů, nebo se mohou koaliční strany dohodnout na tom, že budou uspíšeny volby do poslanecké sněmovny. To ale samozřejmě nemůže udělat jenom samotná koalice, musely by se na tom dohodnout i další strany, které jsou zastoupeny v poslanecké sněmovně.
To je tedy informace, kterou jsem vám dnes chtěl sdělit. Je to řešení, které předkládám, je to řešení, o kterém budu samozřejmě zítra ráno informovat oba předsedy koaličních stran. Sejdu se s prezidentem republiky, abych mu k jeho rukám předal demisi předsedy vlády, a předpokládám, že koaliční strany budou tuto situaci řešit v následujících týdnech ve prospěch občanů a ve prospěch České republiky.
Jak už jsem řekl na začátku, vážené dámy a pánové, nepokládám za možné, abychom se tvářili, že se nic neděje. Nepokládám za možné, abychom tolerovali obrovský konflikt zájmů, který má ministr financí a místopředseda vlády v situaci, kdy finanční správa, která je mu podřízena, provádí kontrolu, která se jeho samotného týká. Nepokládám za možné, abychom se tvářili, že se nic neděje, a snažili se to nějakým způsobem přežít ještě několik málo měsíců do voleb do poslanecké sněmovny. Současně nechci, aby tady vznikla situace, která nahraje člověku, který tento problém způsobil, která nahraje Andreji Babišovi, který by měl tendenci a má tendenci z toho vytěžit politické body a pustit se okamžitě do volební kampaně, ačkoli on je ten člověk, který zkomplikoval vztahy, on je ten člověk, který má teďka vážný střet zájmů, a je to člověk, který je vyšetřován ze strany daňové správy i Policie České republiky. Děkuji za vaši pozornost.
