Prejav Mikuláša Dzurindu na Výročnej konferencii SDKÚ
Napsal uživatel Mikuláš Dzurinda Sobota, 19 Listopad 2005 23:26 -
Milí spolustraníci, milí spolubojovníci, vzácni hostia, milí priatelia, dámy a páni! Chce sa mi na úvod tohto záverečného vystúpenia hlavne podeliť s Vami o radosť, potešenie a povzbudenie, ktoré sa nám – modrým – dostáva z viacerých aspektov. Veľmi, veľmi si vážim a cítim sa aj silno povzbudený, že nás prišli pozdraviť moji kolegovia, premiéri bývalí aj súčasní, účasť bývalého premiéra Andriusa Kubiliusa z Litvy, Juhana Partsa z Estónska, Jerzyho Buzeka z Poľska je pre mňa dobrým dôvodom, aby mi pred očami prebehol ohromný film nielen z domácej slovenskej politickej scény, ale aj z európskej, keď sme presadzovali veľmi vážne veci, keď sme neverili, že dokážeme rozširovať Severoatlantickú alianciu nielen o Slovensko, o Slovinsko, kto by to bol povedal pred piatimi, šiestimi, siedmimi rokmi, že Rusi nedokážu blokovať členstvo Litvy, Estónska a Lotyšska v Severoatlantickej aliancii. Keď som to povedal pánovi Clintonovi v roku 1999, nebol si istý. Toto úsilie prinieslo tento bohatý film a Vaša prítomnosť, drahí kolegovia, mi to nielen pripomína, ale chcem vám povedať, že si ju aj nesmierne vážim, že ste prišli a ste nás svojou účasťou povzbudili. Rovnako sa chcem poďakovať Ivo Tebe, aj keď musím Ti povedať v záujme našich dobrých, takých čistých priateľských vzťahov, čo mi práve pošepkal Edi. Edi mi pošepkal, že si prišiel ako špión chorvátskeho daviscupového tímu. Ale Tvoje vystúpenie svedčilo nielen o tejto skutočnosti, ale predovšetkým o hĺbke nášho priateľstva, z ktorého mám nesmiernu radosť, samozrejme ešte väčšiu mám z toho, na akú cestu sa Chorvátsko pod Tvojím vedením vydalo a po akej kráčaš spolu so svojou krajinou. Chcem sa poďakovať všetkým rečníkom na našej dnešnej slávnosti vrátane domáceho pána, pána Mošku. Dnešný deň je istým momentom vo vývoji nielen našej politickej strany, ale myslím si, že aj našej vlasti, a mnohých z nás, ktorí sme v politike už dlhšie obdobie. Je to dobrá chvíľa, je to pravý moment, aby sme sa nielen klbčili v súčasnosti, ale aby sme sa obzreli, aby sme zhodnotili cestu, po ktorej sme prešli, samozrejme, aby sme hovorili o prítomnosti, ale vždy tak bolo a vždy tak bude, najdôležitejšie aj dnes je to, čo našu vlasť čaká, aká bude slovenská budúcnosť, aká bude budúcnosť modrej, čo pre budúcnosť Slovenska, Európy, demokratického sveta môžeme urobiť aj my, Slováci. Z viacerých príspevkov, myslím celkom logicky vyplynulo, že SDKÚ vznikla v dôsledku istej nevyhnutnosti, ale aj ako dôsledok úsilia skupiny politikov nadviazať na ideály nežnej revolúcie. Rok 1998 bol pre Slovensko rokom zmeny. Bolo to vtedy aj naše hlavné heslo: „Len víťaz môže zabezpečiť zmenu!“ Po istej frustrácii občanov aj mnohých politikov z toho, že po novembri 1989 nešlo všetko tak hladko a bezbolestne, ako si to mnohí predstavovali a po období opätovného uplatňovania nedemokratických metód v našej spoločnosti v rokoch 1995-1998 boli práve parlamentné voľby v septembri 1998 zlomovým bodom. Aj dnes, s veľkou emóciou a obrovskou vďakou, spomíname na všetkých tých, ktorí sa o túto zmenu pričinili. Som si istý, že aj pre Vás ostatných boli obrázky s Júliusom Satinským nesmierne silné a emotívne. Spomeňme si v tejto chvíli na všetkých tých obetavých, statočných a odvážnych ľudí, nebolo to ľahké kampaňovať v tom roku 1998, ktorí pri nás vtedy stáli. Spomíname si na pána Satinského, spomíname si na pána Chudíka, druhého muža z našich billboardov, v súčasnosti je veľmi chorý, držíme mu palce. Na Stana Radiča si spomíname, spomíname si na Jara Filipa, na mnohých, mnohých statočných priateľov slovenskej demokracie, ktorá sa vtedy znovurodila a bola odhodlaná urobiť pre Slovensko veľký kus práce. Aj keď to bolo nesmierne ťažké a museli sme bicyklovať, keďže sme nemohli do médií. Vo voľbách 1998 SDK spolu s SMK, SDĹ a SOP dostali od občanov silný mandát na vykonanie zmeny. Dokázali sme si zvoliť prezidenta. V decembri 1999 sme
   1/ 7
 
Prejav Mikuláša Dzurindu na Výročnej konferencii SDKÚ
Napsal uživatel Mikuláš Dzurinda Sobota, 19 Listopad 2005 23:26 -
dostali pozvanie na začiatok rokovania o vstupe do EÚ. Skrátka, prelomili sme izoláciu Slovenska. Začali sme stabilizáciu našej ekonomiky. Ale zároveň sa ukázalo, že životnosť SDK je časovo limitovaná. Keď sa KDH rozhodlo vystúpiť z SDK a po zamietnutí dvojitého členstva v KDH pre tých, ktorí z KDH pochádzame, bolo evidentné, že vláda, ktorej premiér nemá politické krytie reálnej politickej strany, nemôže mať dlhé trvanie. No a bolo nás viac, ktorí sme rýchlo došli k presvedčeniu, že ak má Slovensko zostať stabilné, ak máme tú zmenu vykonať, že teda potrebujeme plné štyri roky, a môžeme túto sľubovanú zmenu aj reálne vykonať, že založíme politickú stranu, ktorá by bola toho garantom, a ktorá, naviac, by sa mohla pokúsiť aj o politickú kontinuitu po ďalších voľbách 2002. A tak v polovici podchádzajúceho volebného obdobia sme založili našu SDKÚ. To, že sa zakladajúci snem našej strany konal 17. novembra nebola, samozrejme, nijaká náhoda. SDKÚ sme zakladali v presvedčení, že ideály 17. novembra 1989, ideály nežnej revolúcie, sú stále platné a vlastne budú platné natrvalo. A práve na myšlienkach, na ideách a túžbach nežnej revolúcie sme založili našu stranu. Tieto ideály sme ukotvili do našich stanov, zachytili sme ich do nášho programu. Jadrom nášho programu je a zostane budovanie a rozvíjanie slobodnej, demokratickej, občianskej spoločnosti, dodržiavanie ľudských práv, slobodná, liberálna, trhová ekonomika, začlenenie a aktívne účinkovanie v euro-atlantických zoskupeniach. Veľa z našich snov, veľa z našich projektov a úloh sa nám za toto obdobie podarilo dosiahnuť, ale mnohé pred nami ešte len stoja. V prvom rade sme dosiahli prvý, bezprostredný cieľ, ktorý sme si kládli pri založení. Udržať stabilné Slovensko po celé volebné obdobie. Udržať vládu, ktorá vznikla po voľbách v roku 1998 počas celého štvorročného obdobia. Toto obdobie sme využili na stabilizáciu ekonomiky, na vymanenie sa z medzinárodnej izolácie, na splnenie základných podmienok preto, aby sme mohli vstúpiť neskôr do NATO a EÚ. Začali sme rýchlo dobiehať zameškané, a to prakticky vo všetkých oblastiach života krajiny. Dosiahli sme aj ďalší strategický cieľ. Ani dnes nám nie je ľahko, preto si treba spomenúť, ako nám bolo pred parlamentnými voľbami 2002. Málokto veril, podarilo sa. Verejnosť, občania našej vlasti, nám zverili správu vecí verejných aj po voľbách v roku 2002. Toto bol druhý nesmierne vážny, nesmierne dôležitý politický cieľ. Naplnenie tohto cieľa nám umožnilo ukotviť Slovensko v EÚ a v NATO. Teraz tu bol pán prezident Kvasniewski. Viete, že v Poľsku dnes tiež nie je najľahšia situácia, ale pán prezident, ktorý končí po desiatich rokoch mi povedal: "vieš čo, nebojím sa, lebo máme dve silné kotvy, jednu bezpečnostnú, jednu ekonomickú". Aj pre nás, pre Slovákov, je kľúčové, nesmierne dôležité, že sa nám podarilo ukotviť v tomto bezpečnom a prosperujúcom svete. Pripomeňme si dnes, že sme dokázali dobehnúť dvojročné manko voči našim susedom a 1.mája 2004 Slovensko vstúpilo do EÚ spolu s Českou republikou, Maďarskom a Poľskom, s našimi susedmi a samozrejme, spolu s ďalšími šiestimi krajinami. Po voľbách v roku 2002 sme sa pustili do reforiem, ktorých realizácia viedla k novému Slovensku, krajine so zdravou ekonomikou, udržateľným rastom a zvyšujúcou sa životnou úrovňou. Reformy priniesli, ako aj počúvate, rešpekt našej vlasti v zahraničí. Vďaka úsiliu, odvahe, ale najmä statočnosti našich občanov, dnes oslavujeme ako politická strana. Ale nikdy nesmieme spustiť zo zreteľa to, čo som tu dnes viackrát počul, chvalabohu, vďaka ľuďom, vďaka občanom, ktorí vydržali. Ja som to po voľbách v roku 2002 povedal, že mnohí, neraz aj so škrípajúcimi zubami, dali našej politickej strane hlas. Som si istý, že pre mnohých mojich, našich spoluobčanov a som si absolútne istý, že pre celú SDKÚ zostane nezabudnuteľným zážitkom vystúpenie prezidenta USA G.W. Busha na bratislavskom Hviezdoslavovom námestí vo februári tohto roku. Prezident USA, najsilnejšej krajiny na tomto svete, hovoril s úctou a rešpektom o slovenskom príbehu, ktorý je hodné si všimnúť, ba neraz ho v mnohých aspektoch aj nasledovať. Dámy a páni, tento krátky film, myslím si, že svedčí o tom, ako sa Slovensko
 2/ 7
 
Prejav Mikuláša Dzurindu na Výročnej konferencii SDKÚ
Napsal uživatel Mikuláš Dzurinda Sobota, 19 Listopad 2005 23:26 -
od nežnej revolúcie veľmi zmenilo. Prešlo zložitú cestu s mnohými zaváhaniami, ale súčasnosť je veľkou satisfakciou pre všetkých tých, ktorí 17. novembra 1989 a v nasledujúcich dňoch privodili u nás pád komunizmu a zmenu spoločenských pomerov. Pravdou je, že bezmála polovicu tohoto obdobia od „nežnej“ vývoj Slovenska najvýraznejšie ovplyvňujeme my, ako súčasť vtedajšej SDK a od 17. novembra roku 2000 ako SDKÚ. S pokorou v srdci môžeme ale pokojne povedať, že SDKÚ má na dnešnom Slovensku zásadný podiel. Taká je pravda. V predchádzajúcej vláde sme dokázali presadiť ťažké, bolestné, nepopulárne opatrenia najmä v ekonomike a sociálnej oblasti. Presadzovali sme reštrukturalizáciu finančného sektora a mohutnú privatizáciu. Stáli sme pevne po boku NATO a pevne po boku USA pri vojenskej operácii proti režimu Slobodana Miloševiča vo vtedajšej Juhoslávii. Aj toto si pripomeňme, ako nám vtedy opozícia pri návrhu na odvolanie Eduarda Kukana sľubovala národný tribunál za údajnú zradu našich národných záujmov. Najmä vďaka nášmu pevnému postoju môže byť dnes medzi nami premiér Chorvátska, ako slobodný premiér slobodnej krajiny, ktorá má nádej a ktorá má budúcnosť. Dovoľte mi položiť, možno nie tak sugestívnu ako pravdivú, otázku. Odhodlal by sa niekto v čase, keď sme rozhodovali o povolení preletov lietadiel, smerujúcich na Belehrad, povedať, že o 5 rokov bude Chorvátsko rokovať o vstupe do EÚ? Odhodlal by si toto niekto predpovedať v našej vlasti alebo v Európe? Vtedy sa ukázalo, aké ťažké, riskantné, ale pravdivé a poctivé je zaujímať odvážne a pravdivé postoje. Milí priatelia! Nehovorím o tom preto, aby sme sa chválili; hovorím o tom preto, že o hodnotách netreba iba hovoriť, ale hodnôt sa treba v živote aj držať. Som veľmi vďačný Ivanovi Miklošovi, a trošku ma aj prekvapil, keď hovoril o etike a morálke v našej politike, veľmi som mu vďačný, pretože vieme pekne dokumentovať, že máme najrýchlejší hospodársky rast, povedali by ste? 6,2 percenta podľa posledných výsledkov Štatistického úradu. Ale nikto ako keby v tejto krajine nemal silu skúmať, vďaka ani nie tak komu, ale vďaka čomu, vďaka akej politike sme dosiahli tieto výsledky. A neraz, poviem to otvorene, je nám aj ťažko a cítime sa bolestne, keď počúvame reči o tom, akí sme pragmatici, ako nedokážeme robiť hodnotovú politiku, ako nám chýba vízia hodnôt, ako zanedbávame etické a morálne princípy. Keby SDKÚ nebola hodnotovou stranou, keby sme sa nedržali princípov a zásad, nikdy by sme nedokázali tak pevne stáť po boku spojencov. Dnes ani Chorváti, ani Srbi ani Čiernohorci, ani Bosna a Hercegovina, ani Macedónsko, ani Ukrajina ani Gruzínsko, ani iné krajiny by nemali takú šancu na slobodný vývoj, ako majú dnes, aj vďaka silnému, statočnému postoju Slovenska, aj dnes sme, myslím, dominantnou a rozhodujúcou súčasťou. Je treba, aby sme o tom hovorili. Vďaka našim pevným, principiálnym a o hodnoty sa opierajúcim postojom môžem na našej konferencii pozdraviť môjho chorvátskeho kolegu a chorvátskeho priateľa Iva Sanadera. Ivo, gratulujem Ti a ubezpečujem Ťa, že tak ako sme za Chorvátsko lobovali, tak budeme Chorvátsku dnes pomáhať. A keď príde chvíľa, že dorokujete tridsiatu piatu kapitolu a bude treba za Chorvátov znova lobovať, bude to Slovensko, ktoré sa takto bude správať, aby Chorvátsko mohlo vstúpiť do EÚ čo najskôr. A podobné posolstvo by som chcel adresovať aj našim priateľom a bratom v krajinách bývalej Juhoslávie, v tých ďalších krajinách. Rád by som takýto pozdrav a posolstvo poslal aj Belehradu, Srbsku a Čiernej Hore, Bosne a Hercegovine, Macedónsku. Budeme pomáhať zo všetkých síl, aby úspešný príklad, túto prvú vlajkovú loď Chorvátska, naši bratia v týchto krajinách nasledovali, aby ich čakala európska cesta, európska perspektíva, s podobným pozitívnym vývojom, akému sa tešíme dnes v Chorvátsku. A jedným dychom chcem dodať, že to všetko platí plne aj o Ukrajine. Slovensko, malá krajina mala najviac pozorovateľov pred prezidentskými voľbami, ktoré priniesli ohromnú zmenu a veľkú nádej do tejto veľkej krajiny, ktorá je naším susedom. Chceme a budeme pomáhať aj Ukrajincom a teším sa, že v najbližších dňoch príde na návštevu aj
 3/ 7
 
Prejav Mikuláša Dzurindu na Výročnej konferencii SDKÚ
Napsal uživatel Mikuláš Dzurinda Sobota, 19 Listopad 2005 23:26 -
ukrajinský premiér. Tak, ako sme pevne stáli na strane spojencov pri zásahu voči režimu Slobodana Miloševiča, takto pevne sme stáli a stojíme po boku spojencov aj pri zásahu voči režimu Saddáma Husajna. Tak, ako majú nádej a šancu národy bývalej Juhoslávie, tak má nádej a šancu aj iracký ľud a mnohé, dodnes neslobodné národy. Hovorím o tom preto, aby sme si dobre zapamätali, že hodnôt sa treba držať, hodnoty netreba zrádzať. Svet nám napríklad dennodenne dokazuje, že terorizmu nemožno ustupovať, že s terorizmom sa nedá ani dohodnúť. Tam sa kompromis nedá ani hľadať - zlo je potrebné odstrániť, zlo je potrebné nahradiť dobrom. Som hrdý a šťastný, že môžem byť lídrom strany, ktorá ukázala vernosť hodnotám, ale aj odvahu tieto hodnoty zastávať aj pri tých najťažších skúškach. Udržme si to!
A plne to platí aj pre oblasť reforiem. Predstavitelia našej strany, samozrejme v spolupráci s koaličnými partnermi presadili najťažšie reformy, akoby symbolizované zavedením rovnej dane. Predovšetkým naša strana a naši nominanti stoja však aj za ďalšími významnými reformami – reformou sociálneho systému, pracovného práva, sociálnou reformou, reformou dôchodkového zabezpečenia. Ale treba povedať napríklad, že aj za reštrukturalizáciou železníc, či profesionalizáciou našej armády. Zrušili sme povinnú základnú vojenskú službu, od Nového roku už slovenskí chlapci nebudú rukovať. Vďaka reformám zvyšujeme zamestnanosť, tešíme sa udržateľnému rastu, prílevu investícií. Aj vďaka reformám má Slovensko dobrú budúcnosť a v zahraničí, ako som už povedal, dobrú reputáciu. Milí priatelia, najmä vďaka domácim reformám, najmä vďaka principiálnej vnútornej a zahraničnej politike, je dnes Slovensko stabilnou krajinou. Samozrejme, nie krajinou bez ťažkostí. Po odchode skupiny poslancov sa vláda ocitla v menšinovom postavení. Aj v takomto postavení – najmä vďaka úsiliu SDKÚ – sa nám však darí presadzovať potrebné opatrenia. Je pochopiteľné, že opozícia sa usiluje toto oslabené postavenie vládnej koalície využiť. Čo už je pochopiteľné menej, sú ciele a metódy, ktoré volí predovšetkým politická strana SMER. SMER má od prvých dní po voľbách v roku 2002, keď bolo jasné, že sa nestane členom vládnej koalície, jednobodový program: povalenie vlády. Alebo - ako to už pripomenul Milan Hort – ísť vláde po krku. SMER len niečo po vyše roku organizoval neúspešné referendum o predčasných voľbách - poznáte takýto príklad z európskej demokracie? Vydržali rok, chceli si vynútiť nové voľby ľudovým hlasovaním. SMER usiloval viackrát o odvolávanie ministrov, o odvolanie moje. Teraz usiloval a usiluje o vyvolanie predčasných volieb blokovaním parlamentu a návrhom ústavného zákona o predčasných voľbách. Zámienka je vždy iná, cieľ je stále rovnaký. Fico nechápe a nerešpektuje demokratické princípy. Novú vládu väčšinu zostaviť nevie, nemá silu ani na vyvolanie predčasných volieb, preto šíri zlo, nenávisť a usiluje sa o nestabilitu. V posledných dňoch „kúpil“ silného spojenca – Pavla Ruska. Človek neverí vlastným očiam, ani vlastným ušiam. Fico s Ruskom začali kázať na Slovensku o morálke. Snažia sa kriminalizovať politiku a verejný život. A zároveň ukazujú, aké by Slovensko mohlo byť pod ich vedením. Nebudú potrebovať ani policajtov, ani prokurátorov, ani sudcov. A ani vecný argument, ani zákonnosť. Hrozba vnášania boľševických a mafiánskych prístupov a praktík, ale aj populizmu a demagógie do politiky a verejného života je, myslím, pre nás, pre SDKÚ veľkou výzvou. Zamedzili sme predčasným voľbám. Teraz stojí pred nami nesmierne vážna výzva: pokúsiť sa o politickú kontinuitu po parlamentných voľbách v roku 2006. Viem veľmi, veľmi dobre, čo Vám chodí teraz po rozume, aké pochody hmýria po Vašich hlavách. Viem, že si hovoríte, aké to bude komplikované. Máte absolútne pravdu. Nebude to ľahké a nebude to ani jednoduché. Ale pripomínam, nie tak dávnu minulosť, štyri roky dozadu. Bolo nám vtedy ľahko? Bolo to vtedy jednoduché? Bolo nás veľa, ktorí sme verili a nenechali sa zlomiť? Myslím si, že pred nami sú také výzvy, že rovnako poctivý a zásadný postoj, ako sme ukázali vo voľbách v roku 2002, sme povinní voči našej
 4/ 7
 
Prejav Mikuláša Dzurindu na Výročnej konferencii SDKÚ
Napsal uživatel Mikuláš Dzurinda Sobota, 19 Listopad 2005 23:26 -
vlasti ukázať aj vo voľbách, ktoré nás čakajú na budúci rok v septembri 2006. Musíme do toho ísť a pôjdeme! Vidím dva hlavné dôvody na to, aby sme vynaložili všetky svoje sily na dosiahnutie politickej kontinuity. Ten prvý som už naznačil - hrozba populisticko-demagogickej politiky Róberta Fica a s tým spojený návrat k prekonaným ťažkostiam a zhoršenie medzinárodného postavenia Slovenska. Ale je tu aj druhý silný motív, omnoho silnejšia výzva a tou je príležitosť, ktorú Slovensko ešte len využívať začalo. Fico je pre Slovensko hrozbou preto, lebo základnými črtami jeho charakteru je lož, neschopnosť prijať prehru alebo omyl a jeho tendencia k šíreniu zla a nenávisti. Fico nemá program a ani odborníkov, ktorí by takýto program vedeli zostaviť a potom realizovať. Pravdou je, že Fico ponúka vlastne eróziu reforiem a návrat k prekonaným ťažkostiam. SDKÚ bola hlavným faktorom pozitívnych zmien v našej vlasti. A myslím si, že aj dnes sme najsilnejšou garanciou, že sa Slovensko nevráti späť. SDKÚ je tou najsilnejšou garanciou preto, lebo dokáže a ukázala, že dokáže rozvíjať a prehlbovať liberálnu ekonomiku, že dokázala ochrániť a rozvíjať slobodnú, pluralitnú občiansku spoločnosť a udržiavať a upevňovať transatlantické spojenectvo. Ale ako som už naznačil - omnoho silnejším, rozhodujúcim stimulom je príležitosť, ktorá sa Slovensku ponúka. Slovensku sa ponúka príležitosť plnej integrácie do Schengenského bezpečnostného systému a zavedenie spoločnej európskej meny už od 1. januára 2009. Slovensku sa ponúka príležitosť trvalého, udržateľného rastu, vytvárania ďalších pracovných príležitostí. Našli sme nielen kľúč k problémom dneška, ale aj k perspektíve našej vlasti. Kľúčom k problémom dneška sú reformy. Máme ich prakticky za sebou. Kľúčom k perspektíve a prosperite Slovenska je MINERVA, projekt, o ktorom už Ivan hovoril. Rozvoj ekonomiky a celej spoločnosti na báze vzdelania, vedy, výskumu a vývoja, inovácií, informačných technológií a ďalšieho skvalitňovania podnikateľského prostredia. Bola to opäť naša politická strana a jej predstavitelia, najmä Ivan Mikloš a jeho tím, ktorí prišli s konceptom stratégie MINERVA, dokázali tento koncept začiatkom tohto roku presadiť nielen vo vládnej koalícii, ale aj v rozhodujúcej časti našej domácej politickej opozície. Schválili sme akčné plány všetkých štyroch pilierov, teraz tieto akčné plány budeme realizovať. Chceme, aby Slovensko bolo krajinou dobrých, kvalitných ľudí. Je nás málo, musíme byť dobrí, musíme byť kvalitní. Chceme, aby Slováci boli dobre vzdelaní, aby sa presadzovali čoraz viac svojim umom. Chceme, aby Slováci boli nielen vzdelaní, ale aby boli aj charakterní. Aby sa nebáli klásť si poctivé otázky a hľadať na tieto ťažké poctivé otázky aj pravdivé, poctivé odpovede. Európa si dnes takéto poctivé a ťažké otázky musí klásť a začína si ich klásť: Ako čeliť terorizmu? Ako zvládnuť vandalizmus? Ako reagovať na globalizáciu? Čo s nelegálnou migráciou, alebo kto bude pracovať na naše dôchodky, keď my budeme starí? Ako udržať jestvujúcu úroveň sociálnej starostlivosti? Odpovede na takéto otázky dokážeme nachádzať iba vtedy, ak sami budeme pracovití, ak dokážeme vyvinúť vo svojej práci veľké úsilie, ak sa sami budeme namáhať, ak my sami dokážeme priniesť obeť, ak my sami ukážeme ochotu, ale aj schopnosť znášať bolesť. Cesta nevedie ani cez uhýbanie, manévrovanie, demagógiu, ani cez ľavicový populizmus, ani cez pravicový populizmus. Nevedie ani cez falošné heslá. Európe nepomôžu ani falošné heslá, napríklad takéto falošné heslo, že iba ľavica dokáže presadiť spravodlivý sociálny systém, alebo zmenšovať priepasť medzi bohatými a chudobnými. Veľmi dobre mi padlo vystúpenie našej novej pani ministerky. Rozumel som mu, toto je naša krv, toto chceme presadzovať medzi ľudí. Ale tu nepomôže ani jeden druh populizmu. Škoda, že odišiel Mirek Topolánek, lebo pred niekoľkými dňami som si prečítal v jedných českých novinách interview so známou populárnou českou speváčkou - iste ju všetci poznáme, je populárna aj na Slovensku – Lucie Bílá. Redaktor jedného českého denníka sa pýta speváčky Bílej: „Prečo dlhodobo trvalo podporujete ODS? A prečo teraz
 5/ 7
 
Prejav Mikuláša Dzurindu na Výročnej konferencii SDKÚ
Napsal uživatel Mikuláš Dzurinda Sobota, 19 Listopad 2005 23:26 -
ohlasujete, že budete aktívna aj v parlamentných voľbách za ODS?“ Odpoveď bola neobyčajne jednoduchá a veľmi pekná:„Pretože mám hlboké sociálne cítenie“. SDKÚ je práve takouto politickou stranou. Sme stranou ľudového typu. Usilujeme sa o serióznu politiku. Myslím, že máme silu robiť takúto pravdivú a poctivú politiku. Ale máme aj zmysel pre spravodlivú sociálnu politiku. Len si ju nemýlime ani so socializmom, ani so socialistickou demagógiou. Zdá sa mi, že aj na európskom poli sa radi vyhýbame poctivým odpovediam na poctivé otázky. Zdá sa mi, že radi podliehame ilúziám, že sa môžeme mať lepšie, a pritom stačí menej pracovať. Že radi podliehame predstave, že liekom na zlý demografický vývoj je riadená imigrácia. Alebo povedzme, že zdravotníctvo môže byť funkčné aj bez spoluúčasti pacienta. Tendencia k pohodliu a predstava automatickej prosperity a kvality sociálneho zabezpečenia je v Európe veľmi silná. Milí priatelia, chceme, aby Slováci boli nielen vzdelaní, aby boli nielen charakterní, ale chceme aj to, aby Slováci mali aj dobré srdce. Aby sme vedeli solidarizovať so slabými, chorými a núdznymi. Dokonca chceme ešte viac - chceme, aby sme boli schopní sa aj obetovať za ušľachtilú myšlienku a za dobrú vec. Veľmi si želám, aby Slováci vedeli, ale aby Slováci aj cítili. Ak budeme vedieť, ak budeme charakterní a ak budeme aj cítiť, potom sa nám bude dariť ako národu, potom sa nám bude dariť aj ako krajine a potom budeme prínosní aj pre Európu. Milí priatelia! Dovoľte mi na záver môjho vystúpenia, myslím, že pomaličky aj k našej dnešnej slávnosti, aby som využil túto príležitosť 5. výročia nášho jestvovania a aby som z celého srdca, naozaj srdečne pozdravil, zablahoželal a poďakoval všetkým funkcionárom, členom, voličom a sympatizantom našej politickej strany. Ďakujem všetkým členom SDKÚ v miestnych zväzoch za ich prácu a aktivitu, ďakujem našim funkcionárom v miestnych zväzoch, na regionálnej úrovni, aj v ústredí, aj za to, že nám pripravili dnes takéto pekné prostredie a peknú slávnosť. Ďakujem všetkým, ktorí s nami spolupracujú, ktorí nám pomáhajú a ktorí nás podporujú. Ďakujem našim starostom, primátorom, poslancom obecných, mestských a regionálnych zastupiteľstiev za vykonanú prácu. Ďakujem svojmu poslaneckému klubu za statočnosť a múdrosť pri rozhodovaní. Škoda, že tu nie je Milan, ale aj tak sa mu chcem osobitne poďakovať, ako predsedovi nášho poslaneckého klubu, za úžasnú prácu a službu, ktorú nám robí. Chcem sa poďakovať Petrovi Šťastnému za ohromnú pomoc nielen v minulosti. Bolo to neobyčajne emotívne pre mňa počúvať, ako to vlastne v tom Švajčiarsku medzi nami začínalo, ale chcem sa Ti poďakovať aj za úžasný príklad bojovnosti a, povedzme si, aj úspechu, keď v čase najťažších reforiem pod Tvojím leadershipom, po Tvojím vedením SDKÚ dokázala na Slovensku vyhrať voľby do európskeho parlamentu. Peťo, veľmi sa na Teba spoliehame aj v európskom parlamente, aj v našej vlasti v budúcnosti. A ďakujem aj štátnym tajomníkom a ministrom oboch mojich vlád za vykonanú prácu. Nedá mi nepovedať, že sú len dvaja muži v tejto sále, ktorí sú spolu so mnou ministrami rovnaké obdobie od októbra 1998 – je to Ivan Mikloš a Eduard Kukan. Sú to dva silné, mocné kamene mojich vlád, sú to dve výrazné osobnosti nielen slovenskej politiky, ale aj politiky európskej. Nemal som kde Vám to povedať. Dnes je na to najlepšia príležitosť. Je neskutočne dobré, neskutočne povzbudzujúce, keď sa človek môže o takéto dva silné kamene opierať a obidvom sa chcem za dlhoročnú spoluprácu veľmi, veľmi pekne poďakovať. A ďakujem aj našim koaličným partnerom, KDH a SMK, za dlhoročnú spoluprácu. Ďakujem všetkým poslancom, ktorí nás podporujú a verím, podporovať budú. Chcem povedať jednu vec a neskromne poviem, že si myslím, že je veľmi vážna. Od spolupráce SDKÚ práve s KDH a SMK závisel osud Slovenska v minulom volebnom období. Od našej spolupráce závisí osud Slovenska aj dnes. Želám si spoločný postup SDKÚ, KDH a SMK aj po ďalších parlamentných voľbách na jeseň v roku 2006. Keď budeme kráčať spolu, budeme úspešní nielen my traja, ale bude predovšetkým úspešné Slovensko. Milí, drahí
 6/ 7
 
Prejav Mikuláša Dzurindu na Výročnej konferencii SDKÚ
Napsal uživatel Mikuláš Dzurinda Sobota, 19 Listopad 2005 23:26 -
priatelia! Nech je dnešný deň pre nás všetkých novou vzpruhou a silným povzbudením, aby sme mali chuť a silu slúžiť svojmu národu a svojej vlasti. Nikdy nezabudnime na to, že sme v politike kvôli ľuďom. Že to v živote nie je naopak. Nikdy nezabudnime, že politika a vláda sú pre nás službou. Pri každom našom rozhodovaní pamätajme na prirodzenú hierarchiu: najprv Slovensko – naša vlasť, potom SDKÚ – naša modrá - a až potom niekde na samom závere aj ja sám, ako osoba. A samozrejme, premýšľajme a rozhodujme sa stále viac aj ako Európania.
Pri každom našom rozhodovaní pamätajme na hodnoty, ktorým dôverujeme a ktoré vyznávame, ako aj na morálne a etické princípy, ktorými sa riadime. Nie je nám ľahko. Ja to viem veľmi, veľmi dobre, ale viem a poznám aj to, čo nám pomôže. Práca. Máme, čo ľuďom ukázať a máme, čo ľuďom aj ponúknuť. Keď som začínal v politike, tak som sa stretol, ako líder opozície, nielen u pána premiéra Buzeka a bol som mu vďačný, že ma vtedy prijal. Ale veľkým zážitkom pre mňa bolo aj prijatie u José Mária Aznara. Donedávna lídra medzi nami – premiérmi za európsku ľudovú stranu. Pamätám si, keď mi na začiatku, keď mi José Mária Aznar povedal: „vieš, ak chceš niečo dobré urobiť pre svoju vlasť, potrebuješ tri veci. Potrebuješ sen, alebo víziu, alebo program, ako chceš. Potrebuješ myšlienku. Po druhé potrebuješ konkrétny projekt, ako túto myšlienku realizovať a napokon potrebuješ ľudí, s ktorými tú víziu, ten sen, aj konkrétny projekt dokážeš naplniť.“ Len slepý nevidí, len hluchý nepočuje, že SDKÚ má všetky tri atribúty. Máme svoje sny, máme našu konkrétnu víziu, máme konkrétne projekty a máme aj ľudí, ktorí tieto projekty dokážu realizovať. A preto máme právo, ba priam povinnosť, sa aj naďalej o dôveru občanov uchádzať a našej vlasti slúžiť. Budeme sa o to usilovať. Milí priatelia! Nech žije a prekvitá naša vlasť - Slovenská republika a nech sa dobre darí našej modrej – SDKÚ! Ďakujem Vám!
 7/ 7
 