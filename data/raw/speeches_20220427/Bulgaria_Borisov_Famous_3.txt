БОЙКО БОРИСОВ (ГЕРБ): Уважаеми господин Президент на Република България, уважаеми колеги от служебното правителство, господин Премиер, уважаеми господин Председател на Народното събрание, представители на вероизповеданията, Кмет на София, Ваши превъзходителства, дами и господа! По волята на българския народ днес двете политически формации – Политическа партия ГЕРБ и коалиция „Обединени патриоти“, поемаме отговорността за управлението на България в следващите четири години. 
Намираме се в исторически момент за света и за Европа. Политическата несигурност, икономическите проблеми, религиозните противоречия, нестабилността в региона, новите предизвикателства пред сигурността в света ни налагат надмогване на партийния егоизъм и посветеност на интересите на българските граждани и националните приоритети. Нашето общо разбиране е, че днес страната ни и нейните граждани се нуждаят от отговорно пред тях и бъдещето на страната ни управление. Нуждаят се от сигурност и доверие в държавата и институциите, които да правят всичко възможно, за да осигурят по-доброто настояще и по-успешното бъдеще на България.
В името на българските граждани и на българската държава Политическа партия ГЕРБ и коалиция „Обединени патриоти“ преодоляваме различията си, вижданията си по много въпроси – постигнахме съгласие по основните приоритети в работата на съвместното ни правителство. Продължаваме по пътя на евроатлантическата интеграция на страната и ще работим за реформиране на Европейския съюз в името на неговото успешно развитие и разширяване. Гарантираме успешно организиране и провеждане на българското председателство на Съвета на Европейския съюз. 
Искам да благодаря на служебното правителство за всичко, което е направило до този момент по темата. 
Ще предприемем всички мерки, за да гарантираме сигурността на българските граждани и да ограничим битовата престъпност чрез засилено полицейско присъствие в населените места на страната, ограничаване на нелегалната миграция и защита на националните ни граници, които са наш основен приоритет. 
Ще провеждаме политики и ще прилагаме мерки за увеличаване доходите на гражданите чрез заетост и по-голяма производителност на труда. Модернизацията на страната и ускоряването на растежа ще осигурят брутен вътрешен продукт от 120 млрд. лв. в рамките на мандата. При изпълнение на мерките от тази Програма гарантираме в рамките на мандата минимална работна заплата от 650 лв. и средна работна заплата от 1500 лв. – дай Боже, и повече.
Ще създаваме по-гъвкави възможности за заетост и допълнителна квалификация на работещите, като улесним активните и предприемчиви с мерки за по-добро съвместяване на кариерата със семейния живот. Ще подкрепим както растежа на икономиката, така и решаването на демографските проблеми на страната. 
Социалните помощи ще се обвържат със заетост. Всички в трудоспособна възраст, които получават помощи, трябва да се включат в заетост. Увеличаването на минималната пенсия ще се осъществи от 1 юли 2017 г., а минималната пенсия за осигурителен стаж и възраст ще нарасне от 1 октомври 2017 г. Заедно с това, ще се преизчислят и всички пенсии, отпуснати през 2010 г. със средния осигурителен доход за 2009. Ще въведем по-тясно обвързване на социалните помощи с полагането на общественополезен труд, отговорното родителство и редовното посещаване от децата на детските градини и училищата. Ще приложим и система за мерки за преодоляване на негативните демографски тенденции.
Ще продължим политиката си на намаляване на дефицита от 2017 г. с цел достигане на балансиран бюджет през 2020, запазване данъчните ставки на преките данъци и не допускаме допълнителни данъчни облекчения. Ставките и прагът за регистрация по ДДС ще останат непроменени. 
Основната цел на България е по-нататъшната интеграция в европейската финансова инфраструктура. Единният банков съюз и Еврозоната са естественият ни път за развитие след изпълнението на всички критерии. Дотогава валутният борд е безалтернативен и неприкосновен. 
Продължаваме активната работа по ограничаване на контрабандата и предприемане на решителни мерки за борба със сивата икономика. 
Устойчивото нарастване на доходите е важен приоритет на нашето управление. То може да се случи само на основата на ръст в икономиката. За да осъществим този процес, ще приложим мерки за ограничаване на административната тежест, за развитие на капиталовия пазар, както и за изграждане на икономически зони. 
Енергийната сигурност е ключова за нашата икономика и национална сигурност. Ще я гарантираме чрез собствен добив, изграждането на интерконекторните връзки със съседните държави, изграждането на газовия разпределителен център „Балкан“. 
Пълната либерализация на пазара за електроенергия и газ е безалтернативно решение. За това ще предложим законодателни промени, свързани с въвеждане на пълна либерализация на пазара.
Поставяме образованието като стратегически приоритет за нашето правителство. То ще осъществи решителна политика, насочена към ликвидиране на неграмотността и задължително образование, със силата на всички държавни институции и инструменти. Родолюбието и образователната система ще бъдат основа за възпитание и извисяване на българския дух, средство за формиране на чувство за солидарност в обществото и привързаност към родината. 
Ангажираме се с увеличаване на инвестициите в образованието и гарантиран ежегоден ръст на бюджета за образование, промяна в системата на делегираните бюджети от 2018 г. и удвояване на учителското възнаграждение до края на мандата. 
Ще осигурим ежегоден ръст на средствата за наука с цел укрепване, модернизиране на научните организации в страната за конкурентоспособни научни изследвания и изграждане на високотехнологични паркове и центрове. Ускореното внедряване в икономиката на научноизследователските резултати и изобретени патенти ще ускори научното развитие.
Подобряване здравето на нацията е стратегическа цел на управлението. Ще разширим мерките и обхвата за профилактика с допълнителни скринингови изследвания и ежегодни профилактични прегледи на всички български граждани.
Важен приоритет ще бъде осигуряването на финансова стабилност и обезпечаване на здравната система. 
Започваме поетапна демонополизация на Националната здравноосигурителна каса и изграждане на интегрирана информационна система.
Приоритетна посока на усилията ни ще бъде и преодоляването на регионални дисбаланси, и осигуряване на функционално взаимодействие между отделни нива на медицинската помощ. 
Нямаме основания да се откажем от основния приоритет в предишните две правителства на ГЕРБ – изграждането на безопасна и модерна пътна инфраструктура и завършване на магистралния пръстен на страната. Това, заедно със силната държавна политика, ще помогне да постигнем балансирано развитие в регионите и да намалим регионалните различия. 
За да гарантираме националния суверенитет и териториалната цялост на страната, като активен и надежден член на НАТО, ще участваме в изготвянето и изпълнението на новата политика на Европейския съюз за европейска отбрана.
За изграждане на силна армия е необходимо ускорено развитие на въоръжените сили. Ще осигурим разширяване на участието на българската отбранителна промишленост и научноизследователски институти при изпълнение на инвестиционните проекти за модернизация и превъоръжаване. Въоръжените сили ще се ангажират с по-ефективна защита на населението при бедствия и аварии, както и при опазването на границата и противодействие на тероризма. 
Обществото ни има настойчиво очакване – ние ще отговорим на него с продължаване на съдебната реформа за гарантиране на ефективна, бърза и справедлива съдебна власт. Продължаваме и борбата с корупцията на всички нива. 
Ще предложим нов Антикорупционен закон, който ще обединява фрагментираното законодателство и ще създаде единен антикорупционен орган на основата на Комисията за отнемане на незаконно придобитото имущество. 
Ангажираме се с приемането на изменения в Наказателнопроцесуалния кодекс за премахване на формализма в наказателния процес, както и на безкрайното връщане на делата в досъдебна фаза с цел избягване на наказателна отговорност.
Ще създадем нов ред за преследване на корупцията по високите етажи на властта чрез преминаване на тези дела в Специализирания съд и Специализираната прокуратура. 
Необходимо е приемането на нова наказателна политика и приемане на нов Наказателен кодекс. 
Важна цел е и въвеждането на електронно правосъдие до края на 2018 г., като една от най-силните антикорупционни мерки, свързани със съдебната система.
Ще продължим работата по изменение на процесуалните закони за постигане на адекватно и ефективно съдопроизводство, за по-добро управление на натовареността на съдилищата, включително за подобряване и опростяване на процедури и преодоляване на несъответствията в тях.
Поемаме ангажимент до края на 2018 г. да бъдат изпълнени 17-те препоръки от Десетгодишния доклад по Механизма за сътрудничество и оценка. Целта е да бъдат постигнати необратими резултати в борбата с корупцията и да се гарантира независимост на съдебната власт.
Необходима ни е модернизация и обновление за здравословна околна среда. Ще проведем и реформа във ВиК сектора. Националната програма в областта на водите ще осигури чиста питейна вода и пречиствателни съоръжения и в по-малките населени места.
Необходимо ни е устойчиво земеделие. Реформата в поземлените отношения за устойчивост, комасация и отношението към земеделската земя като към природен ресурс ще гарантира националната хранителна сигурност. Българското земеделие трябва да бъде конкурентоспособно и пазарно ориентирано. Финансовата ни подкрепа ще бъде с фокус върху малките и средни предприятия. 
Ще усъвършенстваме превенцията и контрола за опазване на горите и устойчиво поддържане, опазване и увеличаване на горските ресурси на страната. 
В сферата на транспорта ще изграждаме модерна, екологична и достъпна инфраструктура. Ще въведем по-справедлив модел за плащане на пътищата чрез въвеждане на смесена система – електронна винетка за леки коли и тол такса за изминато разстояние за тежкотоварни автомобили. 
Ангажираме се с ускореното доизграждане на автомагистрала „Хемус“, доизграждане на автомагистрала „Струма“ – Благоевград – Сандански, изграждане на автомагистрала Калотина – София, тунела под връх Шипка, скоростен път Русе – Велико Търново, скоростен път Видин – София, доизграждане на Южната дъга на Софийския околовръстен път, Бургас – Слънчев бряг, обход Пловдив, разширението на метрото в София, както и подготовката за изграждане на интермодален терминал в град Варна и в град Видин.
Уважаеми дами и господа, това са само част от политиките, които ще реализират основната мисия на нашето управление за подобряване качеството на живота на българските граждани и успешно развитие на България.
Позволете ми, уважаеми дами и господа народни представители, да представя на Четиридесет и четвъртото народно събрание следния проект на структура и персонален състав на Министерския съвет на Република България.
Първо, структура на Министерския съвет.
Министерският съвет се състои от министър-председател, четирима заместник министър-председатели и министри. Министрите ръководят отделни министерства, а те са: Министерство на финансите, Министерство на вътрешните работи, Министерство на регионалното развитие и благоустройството, Министерство на труда и социалната политика, Министерство на отбраната, Министерство на вътрешните работи, Министерство на правосъдието, Министерство на образованието и науката, Министерство на здравеопазването, Министерство за българското председателство на Съвета на Европейския съюз – 2018 г., Министерство на културата, Министерство на околната среда и водите, Министерство на земеделието, храните и горите, Министерство на транспорта, информационните технологии и съобщенията, Министерство на икономиката, Министерство на енергетиката, Министерство на туризма, Министерство на младежка и спорта.
Създава се Министерство за българското председателство на Съвета на Европейския съюз – 2018 г., преобразува се Министерството на земеделието и храните в Министерство на земеделието, храните и горите.
Предлагам да бъдат избрани за членове на Министерския съвет на Република България следните дами и господа: заместник министър-председател – Томислав Дончев, заместник министър-председател по икономическата и демографската политика – Валери Симеонов, заместник министър-председател по обществения ред и сигурността и министър на отбраната – Красимир Каракачанов, заместник министър-председател по правосъдната реформа и министър на външните работи – Екатерина Спасова Гечева-Захариева, министър на финансите – Владислав Горанов, министър на вътрешните работи – Валентин Радев, министър на регионалното развитие и благоустройството – Николай Нанков, министър на труда и социалната политика – Бисер Петков, министър на отбраната Красимир Каракачанов, министър на външните работи – Екатерина Захариева, министър на правосъдието – Цецка Данговска, министър на образованието и науката – Красимир Вълчев, министър на здравеопазването – Николай Петров, министър за българското председателство на Съвета на Европейския съюз – 2018 г. – Лиляна Павлова Николова, министър на културата – Боил Банов, министър на околната среда и водите – Нено Тимов, министър на земеделието, храните и горите – Румен Порожанов, министър на транспорта, информационните технологии и съобщенията – Ивайло Московски, министър на икономиката – Емил Караниколов, министър на енергетиката – Теменужка Петкова, министър на туризма – Николина Ангелкова, министър на младежта и спорта – Красен Кралев.
Уважаеми дами и господа, господин Президент, благодаря за вниманието