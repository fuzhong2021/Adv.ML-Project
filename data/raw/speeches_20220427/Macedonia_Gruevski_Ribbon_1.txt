http://arhiva.vlada.mk/?q=node/471
Обраќање на премиерот Груевски на поставувњето камен темелник на спомен-куќата на Мајка Тереза
May 9, 2008
Skopje

Уважени дами и господа,
Великаните се раѓаат, за да му служат на човештвото и со своето дело да го одбележат времето во кое твореле и живееле.Мал е бројот на градови кои дале вакви личности а уште е помал бројот на градови кои дале личности кои се симбол на хуманоста и милосрдието, личности кои го задолжиле светот со својата пожртвуваност и посветеност. Скопје е еден од тие градови, град кој ја имал таа привилегија да биде родно место на нобеловката Гонџа Бојаџиу, жената со големо срце и безгранична љубов, мајката на гладните, бездомните и несаканите – Мајка Тереза. 

Денес стоиме овде пред нејзиниот споменик, пред оваа молитвена статуа со мајчинска милост на блажената Мајка Тереза на уште едно чествување во спомен и слава на светскиот симбол на милосрдието, несебичноста и посветеноста. Токму на ова место, во центарот на Скопје,  каде што во утробата на ова македонска библиска земја биле темелите на црквата „Срце Исусово“ каде што е крстена Гонџа Бојаџиу, ставаме камен темелник на изградба на спомен домот на Мајка Тереза како израз на големата почит што ја имаме и негуваме кон Мајка Тереза. Ќе изградиме дом од кој ќе бранува големината на нејзината благородна душа и ќе зрачи искрената и безгранична  љубов која секогаш и на сите нас ни е потребна.

Токму тука, во Скопје, Гонџа Бојаџиу фасцинирана од расказите за животите на мисионерите и нивната служба, одлучи да се посвети на религиозен живот и на 18 годишна возраст го напушти домот, ја напушти својата мајка и сестра и замина во мисионерство. 

Со своите немерливи хумани и добротворни дела Мајка Тереза стана граѓанин на светот, пред кого и за кого се отвораат сите порти, граници, храмови и срца на луѓето. 

Нејзиното име и нејзиното наследство се уште даваат инспирација за дела од чија корист имаат граѓаните и општеството во целина. Како мисионер на милосрдието, Мајка Тереза му даде на светот морален пример кој ги премостува разликите во културите, нациите и религиите. Ова е од особено значење за Република Македонија, како мултиетничка, мултикултурна и мултиконфесионална земја, земја која е единствена со различностите, земја која многу инвестира во негување, развивање и истакнување на културните особености на заедниците кои живеат во неа.

Величественото наследство кое го остави Мајка Тереза е дека таа го виде Господ во секое човечко лице, без разлика дали е богато или сиромашно, моќно или слабо. Во неа сите гледавме и имавме, покрај родената, уште една, наша мајка, Мајка Тереза. Таа, тоа беше и ќе остане за навек.

Нејзините семејни корени со овој спомен дом ќе бидат подлабоки и ќе ги чуваат и будат најубавите  чувства како кај нас нејзините сограѓани, така и кај сите следбеници, почитувачи и продолжувачи на хуманата мисија на Мајка Тереза.

Од овде, од овој храм на духовноста, хуманоста и мисионерството кој ве уверувам дека и предвреме ќе го изградиме, ќе се разлева моќта на духот, силината на верата, надежта и љубовта кои беа  божјиот светилник за блажената Мајка Тереза.   

Со изградбата на овој спомен дом, ќе имаме паметник чии порти секогаш и за сите хуманисти, миротворци, намерници, туристи и гости на родниот град на Мајка Тереза широко ќе бидат отворени, колку што љубов за сите имаше во нејзиното мајчинско срце.
Почитувани граѓани,
Владата на Република Македонија преку Министерството за култура, како носител на овој проект, во вредност од 2 милиони евра, уште еднаш покажува доследност во заштитата и промоцијата на нашите културни и цивилизациски вредности и интереси. Оваа Влада, како никоја претходно, започна проекти што значат препород на културата на Република Македонија. Како поголеми капитални проекти би можел да ги издвојам почетокот на изградбата на Стариот театар, ставањето на камен темелникот на Театарот во Велес, изградбата на библиотека во Тетово, доградувањето на Националната и универзитетска библиотека „Св. Климент Охридски“, претстојната изградба на: Музејот на ВМРО и Музејот на жртвите на комунизмот, концертната сала за Македонската Филхармонија, Градската куќа на местото на поранешниот офицерски дом, Светиклиментовиот универзитет во Охрид, археолошките ископувања на локалитетите Стоби, Скупи, Скопската тврдина Кале, Тетовско кале итн.  

Преку овие проекти го афирмираме македонското духовното и културно наследство, вредности и идентитет. Тоа се делата со кои им даваме можност на сегашните и идни генерации да создаваат нови творечки вредности кои ќе бидат дел и сопственост на современа Европа; Тоа се делата со кои достоинствено ќе станеме дел на големото европско семејство.
