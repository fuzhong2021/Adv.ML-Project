Уважаеми колеги, съмишленици и приятели,

Скъпи гости,
Представяме “ Програмата за Европейско развитие на България” на ПП ГЕРБ в този момент, почти на финала на предизборната кампания за Европейски парламент, не случайно.

Не защото се стремим да влезем в предизборните хроники с това събитие. А защото искаме ясно да изразим нашето разбиране, че националната и европейската политика на партията ни не са безразлични.

Ние сме убедени, че можем да провеждаме добра политика в страната, само ако си сътрудничим с евро -атлантическите ни партньори. България трябва да участва активно при формирането на европейските решения и да бъде част от тях, за да гарантира националните интереси.

Ние сме убедени също, че можем да върнем доверието на Европа и бъдем уважавана нация, само ако водим правилна, съобразена с европейските норми, изисквания и приоритети национална политика тук в България.

За това програмата за управление на България може да бъде само една: "Програма за европейско развитие на България". За нас тя е резултат на цялостен творчески и политически процес. Той започна от идеята и с мисията на ПП ГЕПБ, премина през първата ни програма "Нов Десен договор за България" от 2007-ма година, разви се в политическите и управленски идеи, които днес ние представяме и продължава в разработването на конкретните политики и управленски решения, които планираме.
Тези решения ще бъдат съобразени с реалностите, с които ще се сблъскаме. В момента ние дори не можем да ги предвидим пълно и цялостно. Не знаем как и в какви параметри ще се развие световната криза и рецесията в страната. Не можем и да прогнозираме в какво състояние ща заварим държавата.

За това най-важното, което казваме на всички българи днес е: Ние от ГЕРБ искаме да бъдем честни с вас и да не ви излъжем. Не само преди да дадете гласа си за нас, но и след това, когато ще бъдем в Парламента и управлението на страната.

За това в “Програмата за европейско развитие на България” на ПП ГЕРБ няма да откриете гръмки обещания. Тя е реалистична и честна. Българските граждани трябва да знаят, че това, което искаме да постигнем е много повече от това, което вероятно ще можем да направим. Особено в момент на криза и с тежкото наследство от управлението на БСП, ДПС и НДСВ. Но аз ви уверявам, че въпреки това ще дадем всичко от себе си за да постигнем най-доброто за България !

Днес, на този форум ние ще опровергаем критиките на нашите опоненти, които експлоатират обществените страхове. За това заявявам ясно
ГЕРБ има кадрови и експертен потенциал да управлява.
В продължение на почти две години в партията работят 19 работни комисии, в които почти 200 експерти обсъждаха, спориха, търсиха идеите за управлението, което искаме да реализираме. Успоредно с тях бяха потърсени и чути мненията и оценките на широк кръг професионалисти от всички области.
Полезна за нас бе и помощта на нашите приятели от ЕНП в процеса на разработване на управленските ни идеи.
Тук е мястото да подчертая и неоценимата заслуга на Фондация “Ханс Зайдел”, с чието съдействие успяхме да организираме дискусиите по основните секторни политики в цялата страна и така да обогатим и популяризираме нашите идеи. Изразявам нашата искрена и голяма благодарност за това.

Благодаря на гражданските, професионалните, синдикалните, работодателските организации, с които сверявахме идеите си. Без неоценимата помощ и усилия на всички вас, не бихме имали днес “Програма за европейско развитие на България”
Със сигурност твърдя, че ГЕРБ има алтернативни идеи за управление

В нашата програма няма празни обещания, няма дори и такива, които звучат добре и лесно печелят избиратели. В нея са "зачеркнати" всички твърдения, които могат да ви заблудят, като представят желаното от българите, за гарантирано от нашата политика.

На представителите на медиите мога да кажа: от този текст вие няма да извадите готови заглавия. Но всеки непредубеден човек ще открие в него нашата отговорност към управлението, желанието да следваме постигнатото и добрите практики там където съществуват, стремежът ни да управляваме в интерес на българските граждани

Това всъщност е алтернативата на сегашната политическа практика и ясен знак за новия тип политика, която ГЕРБ ще провежда. Утре, когато честно и достойно спечелим изборите, ние ще се стремим да докажем :

•     Че страната може да бъде управлявана по начин, различен от този, на предишните правителства и особено на Тройната коалиция

•     Че в политиката може да има честност, откритост и политическа воля, с която да се преодоляват обективните трудности

•     Че като променим стила на политика и управлението, ще дадем европейски образ на държавата, за да постигнем най-важното – достоен живот и европейско самочувствие на българските граждани.

Към това ще се стремим, за това ще работим и с тази цел ще измерваме както постигнатото от нас, така и грешките, които ще допуснем.

Този път няма да е лек за нас. Но ние в ПП ГЕРБ съзнаваме, че нямаше леки дни за всички българи до сега. За това сме готови да поемем предизвикателството на усилията да направим живота им по-поносим и по- достоен . Аз лично съзнавам колко висока е тази цел и ясно заявявам: Не ви обещавам, че ще я постигнем бързо, изцяло и за всички. Но ви гарантирам, че аз и ПП ГЕРБ ще тръгнем по този път и ще следваме волята си да постигнем желаната от всички нас цел.
Ние вярваме, че в основата на общия напредък на страната стои личният успех на всеки гражданин. Политиката на ПП ГЕРБ ще поощрява този естествен човешки стремеж и ще създава условия за неговото реализиране. България има нужда да почувства тръпката от успеха, от преодоляването на трудностите, от постигане на желаното. И ние ще работим, за да можем да й го дадем.

Мярката за успеха на нашата политика ще бъде възстановеното национално самочувствие на българите и спечеленото доверие в страната ни. Постигнем ли това, ще сме постигнали много. Българите го заслужават!

Главното условие, за да го осъществим е да започнем да работим и живеем в съответствието с европейските норми и стандарти на политически и обществен живот. За това не забравяйте - успехът на България започва с успеха на ПП ГЕРБ на предстоящите избори – на 7-ми юни за Европарламент и на 5-ти юли за 41-во Народно събрание !

Знаете, че празните думи не впечатляват никого, а ние искаме да ни повярвате. Ще ви кажа как ще работим за да стигнем до основната ни цел – да избавим държавата и гражданите от корупцията. В своята политика и управление ПП ГЕРБ ще се ръководи от пет основни принципа.

1.     ВЪРХОВЕНСТВО НА ЗАКОНА И НЕЗАВИСИМОСТ НА СЪДЕБНАТА СИСТЕМА

Това означава:

•     Работеща и независима съдебна система за справедливи наказания

•     Равенство пред закона за всички, независимо от поста и статуса им

•     Гарантирана сигурност за гражданите

2. КАЧЕСТВЕНО ЗАКОНОДАТЕЛСТВО

Законите, които приемаме трябва:

•     Да са съобразени с трайните, а не с конюнктурни потребности

•     Да гарантират устойчивото развитие на страната и интересите на гражданите

•     Да са основани на сериозни и актуални икономически и експертни анализи и да се приемат след обществени и експертни дискусии

3. ПОВИШАВАНЕ АДМИНИСТРАТИВНИЯ КАПАЦИТЕТ НА ДЪРЖАВНАТА АДМИНИСТРАЦИЯ

Това означава:

•     Да оптимизираме структурно и функционално държавната администрация по европейски стандарти

•     Да осигурим процес на постоянно повишаване на административния капацитет

•     Да разработим и въведем електронно управление

Това, което най-значимо и видимо ще ни отличава от сегашните управляващи е готовността ни да спазваме принципа за

4.•ОТКРИТОСТ, ПРОЗРАЧНОСТ И ОТЧЕТНОСТ НА УПРАВЛЕНИЕТО

Той ни ангажира с:

•     Предоставяне на точна и актуална информация за работата на законодателната и изпълнителната власт. За решенията, които се вземат и мотивите за тях.

•     Предварителна и последваща оценка за изразходваните от държавата средства.

•     Редовен отчет за степента на реализиране на заложените цели в управленските решения и на държавните разходи

•     Гарантиран достъп до обществено значима информация

Ние съзнаваме, че не можем да работим и да постигаме целите си, ако не осигурим и

5. АКТИВНО СЪТРУДНИЧЕСТВО С ГРАЖДАНСКОТО ОБЩЕСТВО

Декларираме волята си да съобразяваме нашите управленски решения с мнението на различни социални, демографски, професионални и бизнес организации.

Постоянният диалог с гражданските организации, ще ни помогне да активизираме гражданското общество и да го направим наш пълноценен партньор. Ние имаме нужда от това в управлението, защото съзнаваме ясно, че за да осъществим едно успешно управление, се нуждаем от усилията и потенциала на цялата нация. По-важното е, че българското общество има нужда това сътрудничество между политиката и гражданското общество да се случи.

ОСНОВНИТЕ ПРИОРИТЕТИ, ПО КОИТО ЩЕ РАБОТИМ, КОГАТО СПЕЧЕЛЕЧИМ ДОВЕРИЕТО НА БЪЛГАРСКИТЕ ГРАЖДАНИ СА

ПЪРВО: ВЪЗСТАНОВЯВАНЕ И ГАРАНТИРАНЕ НА СПРАВЕДЛИВОСТТА В БЪЛГАРСКОТО ОБЩЕСТВО

Ние определяме този приоритет за основен в “Програмата за европейско развитие на България”, защото съзнаваме, че българите повече от всякога до сега се нуждаят от :
•     Наличие и спазване на основни норми и закони в страната,

•     Справедливи наказания и ефективно правораздаване на всеки, независимо от неговия пост и биография

•     Борба с корупцията и организираната престъпност.

•     Справедливо управление на страната, за да се гарантира шансът за успех на всеки, който се стреми към него

•     Доверие в държавните институции, политическата система и демокрацията.

Всеки съзнава, че ако успеем да постигнем това, ние ще сме решили основните проблеми, ще сме гарантирали пътя към успеха на ПП ГЕРБ. А ние си даваме и ясна сметка, че това е задача, която може да се реализира само в дългосрочна перспектива. Плодовете от нашите усилия по този приоритет ще бъдат “събрани” от нашите деца. Но ние тръгваме по този път, защото началото трябва да бъде поставено. И в това е нашата историческа мисия.

ВТОРО: БЛАГОДЕНСТВИЕ ЗА БЪЛГАРСКИТЕ ГРАЖДАНИ И РАЗВИТИЕ НА БЪЛГАРСКАТА ИКОНОМИКА

Реализирането на този приоритет е първо по време. С него ние ще започнем от първия ден, защото съзнаваме, че е трябва да постигнем по-високо заплащане и по-добро ежедневие за гражданите. Всички обаче трябва да сме наясно, че това може да се осъществи само след като успеем:

•     В краткосрочен план - да спрем рецесията, възстановим икономическия растеж и разбием схемите за разграбване на държавата

•     В дългосрочна перспектива - да възродим и реформираме българската икономика, за да постигнем устойчиво нарастването на доходите

Това може да постигнем само ако управленските ни решенията са съобразени с всеобщите европейски и световни усилия. Ние от ПП ГЕРБ сме убедени, че българският изход от кризата минава през общата европейска икономическа политика.

Като приемаме нея за ориентир на политическите ни решения, ние ще се стремим да възродим българската икономика в следните посоки :

•     Приоритетно възстановяване и разширяване на традиционни за България отрасли като селското стопанство и туризмът.

•     Развитие на българската енергетика и гарантиране на енергийната независимост на страната ни.

•     Въвеждане на нови информационни технологии във всички отрасли

Всичко това означава, че възстановявайки страната и икономиката след кризата, ние ще се опитаме да я поставим на нови релси и да я модернизираме.

ТРЕТО:ПОДОБРЯВАНЕ НА СОЦИАЛНАТА СИГУРНОСТ. СЪЗДАВАНЕ НА БЛАГОПРИЯТНА И ЗДРАВОСЛОВНА СРЕДА НА ЖИВОТ ЗА ГАРАНТИРАНЕ НА ЛИЧНОТО И ОБЩЕСТВЕНО ЗДРАВЕ НА ХОРАТА

Ние в ПП ГЕРБ сме убедени, че България трябва да се управлява по модела на социалната пазарна икономика. Водещи принципи в него са свободата, справедливостта и солидарността. Той се осъществява от партиите – членове на ЕНП и се определя от водещи европейски политици като Ангела Меркел като «най-доброто, което политиката може да предложи на гражданите». Този модел е най-добрата съвременна възможност, защото съчетава в себе си принципите на свободната икономика и солидарността

ПП ГЕРБ ще провежда активна социална политика, насочена към промяна на условията и качеството на живот, а не само към решаването на отделни проблеми, провокирани от тези условия. За да ограничим безработицата политиката ни ще съчетае солидарността със стимулите за социалната активност на гражданите.

Ще работим за по-добра среда и условия на живот за хората с увреждания, за интеграция на социално слабите и малцинствени групи.

Българските пенсионери са наша основна грижа и морална отговорност. Те носят най-големите трудности и последици от комунистическото управление. Ниските пенсии са предопределени от него. За съжаление в кризисна ситуация като сегашната, ние не можем да направим много за да ги повишим.

Затова днес не го обещаваме. Но декларираме, че в управлението ни няма да подценим и забравим грижата си за българските пенсионери и ще работим за реформиране на пенсионната система. Искаме да дадем шанс на всеки, прекрачил пенсионната граница да може да работи, ако желае това.

Наша основна и най-важна цел е подобряване на общественото здраве на нацията. Тук са необходими големи и последователни усилия. Необходима е и политическа воля, за да се прекратят порочните практики, които ощетяват гражданите и не им позволяват да получат качествена здравна услуга. В тази сфера има още много какво да се даде на гражданите Ние искаме да започнем на здрава основа и се надяваме, че ще успеем да поемем в правилната посока.

Гарантирането, поддържането и опазването на околната среда е израз на отговорността ни към бъдещето и следващите поколения. Грижата ни за българската природа ще се реализира успоредно с по-широкото използване на възобновяеми енергийни източници, решаване на проблемите с битовите отпадъци в цялата страна, с нова политика във водния сектор.

Здравеопазването, социалната политика, екологията са посоките, в които трябва да бъдат положени най-много усилия и , в които най-трудно може да се постигне бърз и осезаем резултат. Но те са най-важни за гражданите, а това означава , че ще бъдат най-важни и за нашето управление.

ЧЕТВЪРТО: РАЗВИТИЕ НА ЧОВЕШКИЯ КАПИТАЛ НА НАЦИЯТА ЗА ПО-ВИСОКО НАЦИОНАЛНО САМОЧУВСТВИЕ И УСПЕХ НА ВСЕКИ ГРАЖДАНИН ЧРЕЗ ЕВРОПЕЙСКО ОБРАЗОВАНИЕ, НАУКА И КУЛТУРА

Българското образование, наука и култура имат своите ценни традиции и постижения. Днес те трябва да бъдат развити и осъвременени.

За да продължим пътя си напред, за да излезем бързо от кризата, за да се развиваме ускорено, ние се нуждаем от образование, което произвежда конкурентни на европейския трудов пазар кадри, активни личности със съвременни знания и високи професионални умения. За да постигнем по-добри резултати ще приложим интегриран подход в образователната политика.

Ще насочим усилия за да направим българската наука и научните изследвания - основен фактор за модернизиране и напредък на държавата ни и част от глобалния процес на научно развитие.

За да съхраним българския дух и българската идентичност в европейска среда ще развиваме съвременната българска култура успоредно със съхраняването на богатото ни културно-историческо наследство. Необходими са стимули и ние ще ги осигурим за творческата изява на българските творци и за представянето на българската култура извън границите ни. Ще се опитаме да “доведем” представителите и творбите на световната култура при българите.

Напредъкът на българската нация и модерното управление не може да се осъществи без да превърнем информационните и комуникационни технологии в основен двигател на иновациите, икономическото развитие и конкурентно способността на всички сектори на икономиката. Информационните и комуникационни технологии трябва да станат част от бита и ежедневието на българите и средство в управлението на обществените процеси. Това също е дълъг и скъп процес, но е задължителен за времето, в което живеем.
ПЕТО: ПРЕВРЪЩАНЕ НА БЪЛГАРИЯ В ОСНОВЕН ФАКТОР НА СТАБИЛНОСТ В РЕГИОНА И СВЕТА И УВАЖАВАН ЧЛЕН НА ЕВРОПЕЙСКИЯ СЪЮЗ
Ние в ПП ГЕРБ сме убедени, че успехът на европейската интеграция е уникален исторически шанс за страната ни. Но членството ни в Европейския съюз трябва да е реален баланс на права и задължения. Българските граждани трябва да се възползват от пълноценната интеграция и европейската солидарност, а за да стане това, ние трябва да провеждаме последователна и активна европейска политика
Реализацията на българските национални интереси изисква от страната ни да не бъде в периферията, а в центъра на европейската интеграция. България има интерес от силен Европейски съюз, основан на общи ценности и споделящ обща визия за мир в света и ще подкрепя всички решения, които го гарантират. Наша цел е да активизираме и политиката си в региона за да ускорим приемането и на други балкански държави при стриктно спазване на критериите на ЕС.
Ние сме убедени, че партньорството между НАТО и ЕС е най-надеждният гарант за мира и глобалната сигурност. Членството на Република България в НАТО и в Европейския съюз е условие за устойчивото развитие на българската нация без да е в разрез с интересите на трети страни. То е гарант за защитата на свободата и интересите на българските граждани, на мира и сигурността на Балканите и Черноморския регион.
Това е най-общата рамка на нашата политическа амбиция за реализиране на «Програмата за Европейско развитие на България» на ПП ГЕРБ. Тя е отражение на нашето разбиране за отговорност пред българската история, нацията и идващите поколения.

С тази програма ние категорично и ясно казваме :

България може да има своето достойно европейско развитие!

ДА ДОКАЖЕМ, ЧЕ БЪЛГАРИЯ МОЖЕ !

