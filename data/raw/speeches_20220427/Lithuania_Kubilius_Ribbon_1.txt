Mielieji,
„Iš praeities tavo sūnūs te stiprybę semia“ – giedame savo himne.
Šiandien susirinkome džiaugdamiesi dar vienu šaltiniu iš kurio semsimės stiprybės. Atidarome Radvilų mauzoliejų. Dubingiai su galinga istorijos jėga grįžta į Lietuvos stiprybių šaltinius.
Jūsų Ekscelencijos, Gerbiamieji svečiai, garbiosios ponios ir ponai,
Šiandien susirinkome į Dubingių piliavietę – vieną reikšmingiausių objektų Lietuvos istorijoje - atiduoti deramos pagarbos net dviems faktiniams Lietuvos Didžiosios Kunigaikštystės valdovams – Mikalojui Radvilai Juodajam ir Mikalojui Radvilai Rudajam bei dar šešetui garbingos Radvilų giminės atstovams.
Nėra reikalo daug kalbėti apie Radvilų giminės svarbą mums, mūsų istorijai. Nė viena didikų giminė nei Lietuvoje, nei Lenkijoje nėra davusi valstybei tiek žymių ir garsių valstybininkų – ministrų, senatorių, karvedžių ir kitų aukščiausių valstybės pareigūnų (arti 100). Lietuvos kanclerių, Lietuvos etmonų, Vilniaus vaivadų postai – aukščiausios Lietuvos valstybės pareigybės – buvo tapę beveik paveldimomis Radvilų giminės atstovams. Iš Radvilų giminės iškilo net 37 vaivados, 22 kancleriai, maršalkos, etmonai, iždininkai, 3 vyskupai, 1 kardinolas, 1 karalienė ir daugybė kitų žymių pareigūnų bei šviesių asmenybių. Radvilos įkūrė Biržų pilį ir miestą, Kėdainių miestą, Nesvyžių, pastatė Myro pilį, turėjo savo rūmus Vilniuje, Varšuvoje ir kt.
Jie dažnai buvo vadinami faktiniais Lietuvos karaliais, nes iš esmės eidavo Lietuvos didžiojo kunigaikščio pareigas, kai šis būdavo Lenkijoje.
Kunigaikščių Radvilų giminė visada kovojo už Lietuvos valstybingumo išsaugojimą ir stiprinimą, prieštaravo Liublino unijos sudarymui. Lietuvos valstybingumui sustiprinti planavo panaudoti netgi konfesinius santykius, paversdami Lietuvą Kalvino tikėjimą išpažįstančia valstybe ir tuo siekdami atsispirti katalikiškosios Lenkijos, liuteroniškosios Prūsijos ir stačiatikiškosios Maskvos pretenzijoms. Prireikus, ir kardu gynė Lietuvos valstybės interesus karo laukuose.
Vyriausybės vardu dėkoju visiems archeologams, istorikams, prisidėjusiems prie šios iškilmingos dienos įvykių. 
Jonas Basanavičius pirmojo „Aušros“ numerio devizu pasirinko žodžius: „Žmonės, nežinantys istorijos, visada lieka vaikais“. Šiandien prisiliesdami prie didžiųjų Radvilų istorijos, prie jų didybės mes ir patys tampame šiek tiek didesni.
Didingas Dubingių piliakalnio ir Asvejos grožis, Radvilų giminės didybė susilieja į vieną paprastą žodį „Lietuva“. Būkime verti Lietuvos didybės.