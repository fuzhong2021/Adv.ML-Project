Dr Vojislav Koštunica i mr Bojan Pajtić svečano otvorili novu Biblioteku Matice srpske 

Novi Sad, 23. novembar – Predsednik Vlade Srbije dr Vojislav Koštunica i predsednik Izvršnog veća AP Vojvodine mr Bojan Pajtić danas su u prisustvu brojnih visokih državnih zvaničnika i gostiju svečano otvorili novu Biblioteku Matice srpske. Nova zgrada Biblioteke Matice srpske prostire se na 4.300 metara kvadratnih, gde su smeštene dve čitaonice i opremljene radne prostorije. Zahvaljujući zajedničkim ulaganjima Vlade Republike Srbije, Izvršnog veća AP Vojvodine i sredstvima iz Nacionalnog investicionoig plana, nikla je nova zgrada koja danas čini celinu s postojećim zdanjem Matice srpske. Na svečanom otvaranju pozdravnu besedu o gradnji kazivao je Miro Vuksanović upravnik Biblioteke Matice srpske. Javnu zahvalnost uputila je i predsednik Upravnog odbora Matice srpske prof. dr Marija Kleut. 

Predsednik republičke Vlade dr Vojislav Koštunica je u svom obraćanju rekao:
- Posebno mi je zadovoljstvo što danas mogu da vam poželim uspešan početak rada Matičine biblioteke u novoj zgradi, izgrađenoj zajedničkim pregnućem Vlade Srbije i Izvršnog veća Vojvodine, uz doprinos iz sredstava Nacionalnog investicionog plana. Osim što u ovoj prilici može poslužiti kao primer složnog rada i pametnog ulaganja u nacionalnu kulturu, Matica srpska je bila i ostaje jedna od najstarijih i najznačajnijih ustanova srpskog naroda uopšte. U isto vreme, ona je živi primer uloge koju strpljivo i mudro negovana tradicija može odigrati kada je reč o napretku, pa često i opstanku jedne nacije i njene države. Pored neprocenjivog učinka ia polju razvoja nauke i kulture svog naroda, školovanja i pomaganja njegovih najdarovitijih izdanaka ili brige o umetničkim vrednostima u periodu dugom skoro dva veka, mnogi naraštaji matičara su ogromno doprineli očuvanju i negovanju srpske pismenosti u najširem značenju te reči. Pri tome je uloga Biblioteke Matice srpske uvek bila od najvećeg i nezamenljivog značaja. Posle naših manastirskih riznica, a pre svih hilandarske, Biblioteka Matice srpske jedna je od najstarijih srpskih biblioteka, koja se na pouzdanim temeljima srednjovekovne tradicije razvila u instituciju od najvećeg nacionalnog značaja. Danas je prilika da se podsetimo kako je Biblioteka, ubrzo posle osnivanja Matice srpske, među prvim poklonima primila dragocene primerke od filozofa Atanasija Stojkovića, profesora i rektora Univerziteta u Harkovu u Rusiji, gde je predavao i prvi pisac Ustava Srbije iz 1805. Teodor Filipović, odnosno Boža Grujović. Svoje lične biblioteke zaveštali su joj episkop budimski i bački Platon Atanacković i Sava Popović Tekelija, da bi potom bila obogaćena darovima najvećih imena srpske pisane reči – Vuka Karadžića i Petra Petrovića Njegoša. Danas je Matičina biblioteka mesto na kojem se čuva najveća zbirka stare i retke srpske knjige između XV i XVIII veka, kolekcija od preko 670 starih rukopisnih knjiga i jedinstvena zbirka srpskih periodičnih publikacija iz perioda XVIII i XIX veka.
Sa preko tri miliona primeraka, sa razrađenom mrežom razmene sa stotinama drugih biblioteka iz više od 50 zemalja, sa modernom elektronskom opremom i stručnim kadrom od 150 zaposlenih u izvanrednim novim prostorijama, Biblioteka Matice srpske danas nije samo ponos Novog Sada, Vojvodine i Srbije, nego jedna od vodećih ustanova svoje vrste u našem delu Evrope. Nije slučajno što su Matica i njena biblioteka kao mesto čuvanja nacionalne kulture nastali upravo na severu, u peštanskoj dijaspori, gde su se zatekli davno izbegli Srbi. Tu, gde su prevladavali drugi narodi, a govorilo se i pisalo stranim jezicima, osnivači Matice i njene Biblioteke najdublje su i najbolje doživeli vrednosti srpskog jezika i predanja, kao i sav značaj njihovog negovanja.

Poštovani prijatelji,
Kao što je na južnom kraju svoje postojbine srpski narod na istorijska iskušenja odgovarao čuvanjem ideje države, na drugom svom, severnom kraju to je činio jačanjem insituticija, negovanjem jezika i školstva. To je razlog da, prema antičkoj paradigmi, Novi Sad, sedište Matice srpske, s pravom bude nazvan srpskom Atinom. Različita je bila borba, ali isti cilj. Sva snaga srpskog naroda u Vojvodini, od vremena pada srpske despotovine do ujedinjenja 1918. bila je usmerena na obnovu državnosti, koja najbolje i jedino može da garantuje zaštitu srpskog jezika, narodnih običaja i predanja, predačke vere, kao i istinsko zdravlje i blagostanje porodica i pojedinaca. U ovoj borbi veliki doprinos dala je i Matica Srpska. Biblioteka, kao i sama Matica Srpska i naš najstariji časopis, Letopis matice srpske, zaista su verni svedoci vremena i istorije srpskog naroda. Neka bi tako ostalo u budućnosti, na dobro svih građana Srbije. Stalo mi je, gospođe i gospodo, da i u današnjoj svečanoj prilici, pomenem teškoću sa kojom su Srbija i svi njeni građani u ovom trenutku dramatično suočeni. Kao što vam je svima poznato, naša zemlja danas vodi istorijsku bitku za svoj teritorijalni integritet i suverenitet, kako bi u svom sastavu sačuvala Kosovo i Metohiju. Neka mi bude dopušteno da, na način koji je u skladu sa prilikom i okruženjem, iznesem neke od razloga koji opravdavaju našu svakodnevnu borbu da sprečimo komadanje Srbije. Poslužiću se, dakle, rečima pisca i književnog kritičara Zorana Mišića. Evo kako je Mišić, inače stari saradnik Matice, razumevao pojam kosovskog opredeljenja.
On kaže „nije li kosovsko opredeljenje uvek bilo jedno isto opredeljenje koje nas je nagonilo da se borimo za tobože "izgubljenu stvar" u trenucima kada je ceo svet verovao da nam nema spasa? Nismo li upravo u takvim trenucima ... dolazili do najpunije potvrde svoga postojanja?" U ovom Mišićevom tekstu od pre pola veka stoji važna misao da se od kada postojimo tvrdi da je Kosovo izgubljena stvar. A mi vekovima uvek iznova dokazujemo istinu, koju smo kao narod zapečatili u novom Ustavu, da Kosovo jeste, da je bilo i da će zauvek biti Srbija.

Poštovani prijatelji, gospođe i gospodo,
čestitajući vam na dosadašnjem uspešnom radu Biblioteke Matice srpske i njenom skoro dvovekovnom čuvanju ognja srpske naučne i književne misli, izražavam nadu da će i naraštaji koji dolaze nastaviti da poštuju i neguju iste one vrednosti koje su zastupali osnivači Matice. Upravo u ovome i jeste najdublji smisao pojma tradicije. Delujući u tom duhu, otvaranjem nove zgrade Biblioteke mi danas samo ispunjavamo zaveštanje njenih osnivača, prema kojem će u Biblioteku svi „slobodan pristup imati i knjige čitati moći".
 Uveren da ćete, zahvaljujući izmeću ostalog i poboljšanim uslovima u novoj zgradi, nastaviti da, kao i do sada, obavljate dragoceni posao „srpske matice" imam čast da vam prenesem pozdrave Vlade Srbije i izrazim najbolje želje za srećan rad.

http://www.vojvodina.gov.rs/index.php?option=com_content&task=view&id=1460&day=23&Itemid=1&month=5&year=2005&lday=23&lmonth=9&lyear=2007 