НОВИНИ


ИЗКАЗВАНЕ НА ПРЕДСЕДАТЕЛЯ НА ВС НА БСП СЕРГЕЙ СТАНИШЕВ НА ОФИЦИАЛНОТО ОТКРИВАНЕ НА ПРЕДИЗБОРНАТА КАМПАНИА НА КОАЛИЦИЯ ЗА БЪЛГАРИЯ
ЗАЛА "УНИВЕРСИАДА", 25 МАЙ 2005Г.
25-05-2005 19:45 РУБРИКА: Изказвания


Скъпи приятели, другарки и другари! Няма как човек да не се вълнува в този ден, когато ние откриваме кампанията на Коалиция за България за най-важните, най-съдбовните избори за последните 15 години. Защо тези избори са толкова важни за всеки един български гражданин? В продължение на години в нашата страна се извършват промени, промени, които бяха неизбежни, политически, икономически, социални. Бяха направени много реформи, реформи , които бяха необходими за държавата. Но те бяха направени от десницата в много случаи по един безобразен начин, начин, който опропасти самата идея за реформи, който опорочи съдържанието, защото се действаше без да се мисли, без да се предполага какво ще се съгради след като се разруши нещо. Беше направена една приватизация, която не отговаряше на възможностите и на очакванията на хората за по-силни, по-конкурентни български предприятия. Бяха направени обществени реформи, които реално, отграничиха управляващи и граждани, и общество. 
Затова на тези избори българските граждани имат реалния шанс да реализират промяна. Промяна, която е желаема, която е предсказуема, промяна, която ще работи в интерес на всички българи независимо от тяхното богатство, независимо от техния социален статус, независимо от тяхното семейно положение, личен бюджет. Ние искаме резултатите от реформите, ние искаме икономическото развитие да работят за всички българи, да имаме усещането, знанието, че живеем в единна държава с обща съдба, с обща перспектива и от това кой и по какъв начин ще управлява България през следващите четири години, ще зависи какво място заема нашата родина в семейството на обединените европейски народи, в ЕС. Дали ще влезем в Европа като най-бедната страна, с най-ниски доходи, с огромен търговски дефицит, с маса нерешени проблеми в здравеопазването, в образованието, страна, която изостава, или ще направим решително движение напред към една социална пазарна икономика, към държава, която работи за всички, която не е просто параван за реализация на частни корпоративни или лобистки интереси, държава, която дава сигурност и перспектива на всички български граждани, която гарантира правото на труд, която създава възможности за успешен бизнес на българските предприемачи, държава, която открива перспектива за младите хора да се реализират тук в България, след като се изучат достойно, с качествено образование, което ги прави конкурентноспособни и вътре в страната, и на международния пазар, държава, която създава условия да се създават семейства, децата да израстват в нашата държава със своите родители с по-добра перспектива, държава, която провява грижа към поколенията, за която инвестициите в здравеопазването, в образованието са ключово условие за успеха на България в 21 век. Това е социалната пазарна икономика, това е отговорното управление, от което се нуждае България. 
Българските хора са изморени от това някой да управлява от тяхно име, за тяхна сметка в свой интерес, без да се отчита, мълчейки, говорейки само преди избори със сладки приказки и обещания. Преди четири години мнозина се подлъгаха за приказката за 800-те дни, за милиардите, които щели да дойдат от Близкия изток или от кралските семейства в Европа и днес отново ни казват - дайте ни втори мандат да продължим започнатото. Какво направи НДСВ за четири години, кое от социалните обещания за доходи, за почтеност, всичко останало, което привлече вниманието на хората е реализирано? Нищо! Нещо не е изпълнено и искат отново вашето доверие. България няма правото да залага своята съдба в ръцете на едно управление, което е неорганизирано, което е неефективно, непрофесионално и работи непрозрачно, без разговор с българските граждани, без приказка със синдикатите, с работодателите и не желае да търси най-верните, общи правилни решения за ускорено икономическо развитие, за социална ангажирана политика. Ние не можем да си позволим това, не защото БСП иска да спечели властта и да се разпределим по министерските кресла и в изпълнителната власт, защото това е прекалено голям лукс за нашата държава.
БСП като всяка партия, заедно с нашите коалиционни партньори от КБ има своите кусури, ние сме допускали грешки, ние носим отговорност за това, че не можахме в този преход да отстоим социалната алтернатива в максимална степен. Това е нашият грях!Но ние сме коалиция, която е мъдра, която се учи от нашите грешки, която върви напред, която търси перспективата за нашето общо отечество и с вашата подкрепа ще я намерим. Защото отличителният белег на левицата винаги е бил и остава това, че ние сме най-близко до проблемите на обикновения българин. На нас не ни е все едно и не можем да приемем за нормално, когато хората не могат да пратят своите деца на училище, защото не могат да си го позволят финансово, не могат да купят учебници и да им осигурят закуски. За нас не е нормално,когато младите хора като завършат образованието си се лутат без работа и бягат в чужбина на мият чинии, да работят на полетата срещу лошо заплащане, но все пак е нещо. За нас е неприемливо, когато възрастното поколение, което съгради модерна България, мизерства и се отказва от елементарни неща, за да може да си купи лекарства и храна. Всичко това ние искаме да го променим. Ние не можем да ви обещаем, че на следващия ден след изборите ще настъпят чудеса. Но България има и ресурса, а левицата има и ясната икономическа, социална и управленска програма да започне с общи усилия да промени това, което е неприемливо за всички нас- безотговорността, отдалечението на управляващите от гражданите. Ние ще го направим, защото залогът е огромен. Ние искаме този мандат на левицата, който идва, да бъде успешен за страната ни, да не ни е срам, да се явим на следващите избори отново за доверието на българското гражданство. Защото БСП, КБ никога няма да избягат от страната. Ние сме тук заедно с вас, ние искаме да живеем достойно в нашата страна, с добра перспектива с ускорено икономическо развитие, с повече инвестиции и с ясна социална политика. Това е европейският път за България. И днес КБ, БСП, българската левица поемат този ангажимент пред българските избиратели. Нашият лозунг е ясен "Един за всички, всички за един" и ние ще спечелим тези избори, защото България се нуждае от тази победа! На добър час, приятели! Желая ви кураж, сили и успех на 25 юни.


© 2001 БСП   |   bsp@bsp.bg