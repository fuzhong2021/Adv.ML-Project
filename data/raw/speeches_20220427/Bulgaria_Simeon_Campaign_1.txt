"Парламентарни избори 2005 и предизвикателствата пред България"
02.09.2005 , Слово на лидера на НДСВ Симеон Сакскобургготски пред Националния съвет на НДСВ
Уважаеми госпожи и господа,

Днешният Национален съвет на НДСВ се провежда не само след реализирането на четиригодишен успешен управленски мандат, но и след завършването на един пълен цикъл на участие на нашето Движение в политическия живот на страната. Уверено можем да кажем, че с подкрепата на голяма част от нашите съграждани,  НДСВ се утвърди като една от основните политически сили, която има ясна визия за перспективите пред България. За първи път след демократичните промени в страната една толкова млада политическа сила получи както доверието на българските граждани за участие във втори пореден управленски мандат, така и признанието на европейските ни партньори. Убеден съм, че с потенциала от хора и идеи, който притежаваме, НДСВ ще продължи да бъде фактор в българската политика и в бъдеще.

Още със самата поява на Движението на политическата сцена като безспорен позитивен факт за страната се отбелязваше преодоляването на двуполюсния конфронтационен модел и създаването на атмосфера на толерантност и диалогичност в политическия процес. Четири години по-късно, след проведените парламентарни избори и последвалите след това процеси, довели до съставянето на новото правителство, можем да кажем, че НДСВ направи и друга позитивна стъпка към модернизацията на българския политически живот. Това е утвърждаването на коалиционното поведение като работеща политическа практика.

Спомняте си колко труден бе през тези четири години процесът на формиране на нормален, европейски политически модел в България, който да дава представителство както на консервативните и социалистическите идеи, така и на либералните. Но днес този модел е вече факт. Нескромно би било да се твърди, че заслугата за това е главно на НДСВ, но е безспорно, че именно НДСВ плати висока цена за постигането на този резултат. Включително и с понасянето на множество атаки от политическите опоненти срещу правото ни на политическо бъдеще. Считам обаче, че резултатите, които постигнахме за страната през нашия управленски мандат, основавайки се върху този модел на диалогичност, оправдават трудностите, които трябваше да преодолеем. Защото днес България е страна с ускорено икономическо развитие, член на НАТО и предстоящ член на Европейския съюз от 1 януари 2007 г.

Уважаеми госпожи и господа,

Уверявам ви, че не по-малко труден ще бъде и процесът на изграждане и утвърждаване на коалиционната култура за провеждане на политика. Разчитам на всеки от вас за пълна съпричастност и подкрепа! Но ние трябва да проявим политическа воля и последователност, за да осъществим успешно и тази ключова за европеизацията ни цел. Резултатите от парламентарните избори показаха, че умението да се постига консенсус около определени приоритети ще продължи да бъде предпоставка и в бъдеще за формирането на коалиционни управления. Обратното – неумението да се намери пресечната точка между отделните политически субекти и интересите на страната може да доведе само до забавяне на нейното развитие, завръщането на конфронтацията в обществото и редуцирането на възможностите пред българските граждани.

Години наред българският народ полагаше много усилия и понасяше немалко трудности и лишения, за да може страната ни да стане пълноценна и просперираща част от общото европейско семейство. След успешния управленски мандат на НДСВ тази цел е по-близо от всякога, но и опасността да се подценят усилията, необходими за финализиране на този процес, е не по-малка. Ние се явихме на парламентарните избори с ясна визия за развитието на Родината и реализирането на националните проритети. Нашата програма се основава на постигането на приемственост в провежданата политика, ускорено икономическо развитие, сигурност за българските граждани и техните семейства – като алтернатива на популистки обещания. Затова след изборите бе необходимо да намерим оптималната, но и реална, политическа формула, която да даде максимални гаранции за реализирането на основните точки от нашата програма. Да изготвим коалиционен модел със стабилна парламентарна подкрепа, който да приложи реформите, свързани с членството ни в Европейския съюз.

Бяхме ли готови да отстояваме тези принципи докрай? – Да, дори и ако това щеше да ни струва излизане в опозиция.

Бяхме ли готови да направим отстъпки със степента на участие на НДСВ в управлението, ако с това се гарантираше постигането на консенсус около националните приоритети? – Да, и го доказваме. Не за първи път!

Готови ли сме да продължим да бъдем гарант за европейския път на България, за ускореното икономическо развитие и за утвърждаването на толерантността и диалога в българското общество? – Да, и вярвам, че това е мисията на НДСВ!

Наистина, НДСВ получи и много упреци. За пореден път. Някои ни обвиниха, че с участието си в управлението подменяме вота на  нашите избиратели. Но дали допускането на парламентарна криза и предсрочни избори, а по този начин и поставянето под въпрос на членството ни в ЕС, нямаше да представлява много по-голяма подмяна на волята на гражданите, които ни покрепиха?

Други ни упрекнаха, че “забавяме” страната, неподкрепяйки първия  проучвателен мандат. Но нямаше ли да е далеч по-голямо забавянето, ако се бяхме присъединили към коалиция, която не гарантираше равнопоставеност между отделните партньори и постигането на консенсус при взимането на основните политически решения за реализиране на националните приоритети? Тук е мястото да припомня, че изграждането на коалиционна култура, или с други думи умението да се прави политика чрез „колективен разум”, изисква взаимно уважение между отделните партньори и съвместно обсъждане на въпросите, отнасящи се към коалиционното управление. Не става въпрос за пазарлъци за министерски кресла или постове, а за синхрон в управлението, за добре балансирана съвместна дейност.

Благодаря на всички вас, че в тази сложна политическа ситуация останахме единни и успяхме да отговорим на очакванията на българските граждани. Смятам, че това последователно политическо поведение не само не обезличава НДСВ,  но още повече затвърждава образа ни на националноотговорна политическа сила, която поставя на първо място интересите на България.

Уверен съм, че ние ще продължим да развиваме нашия потенциал, като развием екипа, който изградихме през тези години и който натрупа сериозен управленски и политически опит. Необходимо е да разширим и подкрепата на всички, които приемат НДСВ като модерната европейска партия на България и като изразител на техните идеали и интереси. За наша радост повечето от тях са млади хора, които са голямото богатство на страната ни.

Вярвам, че и на предстоящите частични общински избори НДСВ ще бъде в най-голяма степен изразител на очакванията и интересите на българските граждани. Ще номинираме и подкрепим кандидати с доказан професионален опит и обществен престиж, които да работят всеотдайно за своите съграждани в контекста на новите перспективи пред страната. НДСВ подкрепя правото на регионите да определят и реализират приоритетите в своето развитие. Затова ще разчитам на всички членове и симпатизанти на НДСВ за едно успешно представяне на Движението на местните избори!