DISCURSUL
preşedintelui României, Traian Băsescu,
în cadrul conferinţei cu tema "Germania şi România - parteneri în Europa" (Berlin, 10 noiembrie 2011)
Bună ziua. Încep prin a mulţumi domnului ministru, domnului vicepreşedinte, domnului profesor, şi dumneavoastră tuturor pentru ocazia pe care mi-o daţi de a vă prezenta câteva gânduri, dar nu numai gânduri, şi câteva fapte care s-au întâmplat sau se vor întâmpla în România. Sigur, nu voi pierde ocazia să îmi exprim punctul de vedere legat de criză şi de Europa de azi şi cea de mâine. Dar, dincolo de orice, sunt la Berlin împreună cu o delegaţie care are ca prim obiectiv consolidarea relaţiei bilaterale româno-germane. Dacă privim la cifre, aşa cum le-a prezentat şi domnul ministru Westerwelle, ele ne arată că, cel puţin din punctul de vedere al României, Germania are calitatea de partener strategic de prim rang. Anul trecut schimburile comerciale între România şi Germania - reamintesc, într-un an de criză -, au fost de 14 miliarde de euro, şi au fost echilibrate, fără deficite consistente într-o parte sau alta. Anul acesta creşterea este aproape explozivă, şi a fost prezentată de domnul ministru Westerwelle, avem creşteri în schimburile comerciale de 18% până la 30%. Asta înseamnă că, pentru România cel puţin, Germania este un partener vital. Nu ne îndoim că asemenea cifre sunt importante şi pentru Germania. Dar, foarte important este că realităţile anului trecut şi ale anului acesta jalonează perspectiva. Este evident că România şi Germania sunt legate nu numai politic, economic, şi prin istorie, dar şi prin minorităţile celor două ţări care trăiesc pe teritoriul celuilalt stat. Aş spune că, dincolo de a fi pentru noi primul partener comercial în interiorul Uniunii Europene, Germania şi-a asumat, alături de noi, parcursul nostru către UE. Am intrat în Uniunea Europeană la 1 ianuarie 2007, dar de la intrare până la o deplină integrare este, de asemenea, un drum lung, în care Germania este unul din principalii noştri parteneri şi susţinători.
Dacă venim la ziua de astăzi, pentru că o astfel de întâlnire nu poate să nu ne aducă la ceea ce astăzi se întâmplă în Europa, şi nu numai în Europa, aş spune că în tot ceea ce facem trebuie să avem în vedere un cuvânt fundamental, valabil şi pentru politicieni, valabil şi pentru popoarele noastre, şi acest cuvânt este încredere. Primul element de care toţi, de la şefi de stat, până la oamenii obişnuiţi, avem nevoie. Iar, dacă ne referim la ceea ce este în relaţia bilaterală, trebuie să vă spun că mi se pare că, cel puţin din punct de vedere politic şi economic, această relaţie este definită deja de cuvântul încredere. Eu, şi am constat şi în discuţiile cu preşedintele Wulff, şi în discuţiile cu cancelarul Angela Merkel, şi în discuţiile pe care le-am avut cu politicieni germani, că şi unii şi alţii avem încredere şi în politica celuilalt, dar avem încredere şi în

economiile noastre. Eu am încredere că economia românească poate fi în continuare un bun partener pentru economia şi piaţa germană, cum sunt convins, şi dumneavoastră aveţi încredere, că performanta economia germană are un partener de încredere şi în economia şi în piaţa românească. Însă, cel puţin în ceea ce ne priveşte, înţelegem că nu este suficient stadiul la care economia românească se află şi problema fundamentală asupra căreia ne orientăm efortul în ultimii 2-3 ani este creşterea competitivităţii economiei româneşti. De altfel, rezultatele care se măsoară în cifrele ce arată stabilizarea macroeconomică a României după derapajul din 2009, nu pot să fie decât rezultatul pe care noi înşine l-am avut în economia românească prin ajustări structurale consistente care au permis revenirea la un sistem macroeconomic stabilizat. Sigur că stabilizarea nu este suficientă. Avem nevoie de consolidarea acestei stabilităţi, şi ea nu se poate face decât prin continuarea politicilor de creştere a competitivităţii economiei româneşti.
În ceea ce ne priveşte, avem convingerea că fiecare ţară din interiorul Uniunii Europene, implicit România, are obligaţia la a privi politicle sale prin prisma a două zone. Prima este cea legată de efortul naţional. Trebuie să înţelegem, şi România a înţeles şi demonstrează că a înţeles acest lucru în ultimii doi ani, că o Europă mai puternică nu înseamnă să aşteptăm să vină fondurile structurale, să aşteptăm să vină fondurile pentru politica agricolă comună şi să ne mulţumim ca pe aceste resurse să ne dezvoltăm. Este categoric insuficient. Contribuţia noastră la consolidarea Uniunii Europene este legată în primul rând de efortul naţional. Nu este posibilă o contribuţie consistentă la viitorul Uniunii Europene fără un consistent efort naţional. În ceea ce ne priveşte, am înţeles că efortul naţional trebuie materializat prin creşterea de competitivitate, dar să enunţi pur şi simplu conceptul de creştere de competitivitate nu este suficient. Toţi puteţi fi martori a ceea ce, spre exemplu, România a făcut într-un an foarte dificil, în 2010, exact pentru a deveni o ţară mai competitivă. Am adoptat patru noi coduri pentru justiţie: Codul civil, Codul de procedură civilă, Codul penal, Codul de procedură penală. Nu numai că le-am adoptat, deja noul Cod civil este o realitate care funcţionează în justiţia românească, şi treptat introducem toate Codurile pentru modernizarea justiţiei, înţelegând în acest mod să răspundem nu numai nevoilor cetăţenilor români pentru o justiţie mai eficientă, dar şi frecventelor solicitări ale comunităţii de afaceri. Vrem o justiţie mai eficientă, mai rapidă, mai dreaptă, cu rezultate cât mai rapid posibile. Tot în ceea ce se numeşte creşterea de competitivitate am constatat, după evaluări care au mers în urmă mulţi ani, că sistemul de educaţie românesc genera prea mult şomaj la terminarea facultăţii sau la terminarea liceului. Acesat lucru ne-a dus la o modificare radicală a Legii educaţiei care a început să fie implementată odată cu începerea anului şcolar 2011-2012. Esenţa acestei noi legi a educaţiei a fost apropierea educaţiei de nevoile economiei lăsând la latitudinea şcolilor foarte mult din programa, care până acum era stabilită de la nivelul Ministerului, pentru a adapta pregătirea la nevoile economice regionale. Şi vă pot spune şi procentul, 25% din orele de studiu sunt lăsate la latitudinea fiecărei şcoli pentru adaptarea

programului de învăţământ.
Un pas esenţial făcut anul trecut şi care a intrat deja în vigoare - observaţi că anul trecut am şi adoptat, am şi pus în aplicare multe legi - a fost modificarea Codului Muncii. Codul Muncii devenise o frână pentru economie prin abordări extrem de rigide cu privire la disponibilizarea şi angajarea forţei de muncă. Noul Cod al Muncii a liberalizat profund forţa de muncă, pe piaţa forţei de muncă stabilind în acelaşi timp şi sancţiuni extrem de severe, inclusiv sancţiuni penale, pentru utilizarea forţei de muncă la negru. Vă pot spune că rezultatele au fost excepţionale. În timp foarte scurt, au ieşit la suprafaţă peste 200 de mii de contracte de muncă, diminuând utilizarea forţei de muncă la negru. Dar acestea sunt cele bune. Vă pot spune şi din cele rele pe care le-am făcut anul trecut, din cele asumate cu strângere de inimă de politicieni, dar convinşi că nu exista altă soluţie. Şi aici a fost vorba de măsurile drastice de diminuare a costurilor de funcţionare a statului şi costurile sociale exagerate în raport cu potenţialul României. S-au redus salariile în sectorul public cu 25%. De anul trecut şi până în prezent au fost disponibilizaţi 183 de mii de salariaţi din sectorul public, un sectorul public care avea 1,4 milioane de salariaţi şi obiectivul este să ajungem la 1,1 milioane până la sfârşitul anului viitor - 1,1 milioane care includ şi profesori, şi medici, şi armată, şi poliţie şi toate instituţiile statului, inclusiv administraţia locală. De asemenea, în sectorul social s-au redus ajutoarele sociale cu mai bine de 15%, iar în momentul de faţă avem în aprobare o lege care reduce programele sociale de la 54 la 9 programe sociale la nivel naţional. Obiectivul acestei reduceri este să ne adresăm celor care într-adevăr au nevoie de protecţie socială pentru că nu pot şi nu să ne adresăm într-un mod exagerat celor care ar putea să muncească, dar e mai bine să primeşti ajutoare sociale de la stat.
Deci România a luat măsuri extrem de dificile anul trecut şi paradoxal, dacă aţi observat, deşi au fost manifestaţii de stradă, ele au fost la o limită a suportabilului, motiv pentru care, şi aici la Berlin, ţin să le mulţumesc românilor că au înţeles comandamentul major pe care România l-a avut şi anul trecut, şi anul acesta. Şi anume: un stat mai suplu, mai puţin cheltuitor, ca de altfel şi ajutoare sociale mai bine focusate în aşa fel încât resursele să poată merge către dezvoltare. Vă pot spune că din punct de vedere politic a fost extrem de dificil şi costisitor să ducem un astfel de program, de ajustare structurală. A fost dificil şi costisitor politic, dar cei care au suportat până la urmă în mod direct costurile au fost cei 22 de milioane de români. Faptul că românii au înţeles că nu putem avansa fără o Românie performantă şi că trebuie să luăm măsuri, pe care nu le-am luat 20 de ani crezând că statul social este ceva ce ne vine de la sine, este marele câştig al acestei crize, marele câştig pentru România. Repet, românii nu sunt bucuroşi pentru măsurile care s-au luat, pentru că nimănui nu-i place austeritatea, dar din comportamentul acestei naţiuni am înţeles că a acceptat ideea că nu putem cheltui mai mult decât producem.
În ceea ce priveşte cifrele, pentru a vedea impactul acestor măsuri despre care v-am vorbit vă pot spune că în 2010 deficitul bugetar al României, al bugetului de stat consolidat a fost 6,5

procente, anul acesta vom avea un deficit sub 4,4 procente, iar bugetul deja trecut în primă citire prin Guvern are un deficit pentru anul 2012 de 1,9 procente, iar obiectivul nostru este să avem anul 2013 cu un deficit bugetar zero. Datoria externă este 33% din produsul intern brut, deci încă avem spaţiu de împrumut numai că am constatat un lucru pe care cred că toţi l-au constatat în afara zonei euro: nu este suficient să ai un grad redus de îndatorare, trebuie să mai găseşti şi bani ieftini atunci când vrei să te împrumuţi, iar astăzi banii au devenit tot mai scumpi ceea ce ne facem să fim foarte prudenţi în creşterea datoriei publice a României. Mai mult decât atât, nu numai că banii sunt scumpi, dar rişti să nu-i găseşti atunci când ai nevoie de ei, urmare a îndreptării fluxurilor de capital preponderent către Asia în ultima perioadă. Deci lecţia crizei pentru noi a fost să reanalizăm conceptul de stat social. Concluzia mea, care nu este adoptată încă ideologic de nimeni, dar este pusă în aplicare cel puţin de partidele aflate la guvernare, este că nu poţi să construieşti un stat social înainte de a face un stat performant, iar obiectivul nostru acum este statul performant.
Mai am o concluzie pe care aş vrea să v-o spun ca şef de stat, ca om responsabil pentru naţiunea lui pe perioada mandatului : criteriile de la Maastricht nu sunt o garanţie că odată îndeplinite poţi să fii şi performant. Probabil aceasta a fost una din marile probleme care au dus la asemenea decalaje în interiorul zonei euro. De aceea, deşi nu ne-am modificat obiectivul de a ne integra în zona euro în 2015, ne este clar că am putea atinge cu relativă uşurinţă criteriile de la Maastricht, dacă privim la deficitul bugetar şi la gradul de îndatorare, această criză ne-a arătat că fără o economie performantă degeaba îndeplineşti criteriile de la Maastricht. Este motivul pentru care dacă veţi privi în programul oficial anunţat pentru perioada următoare, România a reluat procesele de privatizare vizând în mod deosebit două sectoare: energia şi transporturile - în mod deosebit transportul feroviar. Sigur, nu voi vorbi despre ceea ce se întâmplă deja cu banii europeni - lansarea programului de construcţie autostrăzi şi aşa mai departe-, dar avem mari complexe energetice pe cărbune şi ne este clar că şi randamentele şi nivelul de poluare al acestora trebuie aduse la standarde moderne. De aceea, s-a luat decizia privatizării în perioada următoare a unor mari complexe energetice pe cărbune şi aici, îmi permit să o spun, ne interesează în mod deosebit investitori germani care deţin tehnologiile de producere a energiei pe cărbune. Ştim că există tehnologii moderne în Germania şi, dacă vreţi, luaţi-o ca pe o invitaţie, măcar priviţi asupra ofertei de privatizare din România în ceea ce priveşte producţia de energie electrică - sector care, până anul acesta, nu a fost oferit la privatizare.
De asemenea, ne interesează privatizarea transportului feroviar. Desigur, ştim că nu sunt prea mulţi interesaţi de transportul de pasageri, dar Compania de Transport Marfă a Căilor Ferate Române va fi oferită foarte curând la privatizare. De asemenea, credem că, având în vedere tradiţia în transporturi feroviare a Germaniei, compania de transport feroviar a României poate fi de mare interes. Ca să nu fie nicio confuzie, în România există o companie care gestionează infrastructura, o altă companie care gestionează transportul de călători şi o altă companie care

gestionează transportul de marfă. Nu în ultimul rând, România nu valorifică la parametrii la care ar putea să fie valorificate potenţialul agricol, producţia agricolă. Deja anul acesta, spre exemplu, am ajuns la producţii agricole destul de ridicate, aş spune comparabile cu cele din statele dezvoltate din Uniunea Europeană, din punct de vedere al producţiei agricole, dar industria de procesare este foarte slab dezvoltată. De aceea, o altă zonă de investiţii propice, având în vedere că materia primă se află în România, este industria alimentară. Şi ştim că există interes în Germania pentru dezvoltarea producţiei alimentare ecologice.
Nu în ultimul rând, vreau, mai ales datorită apariţiei unor articole - surprinzător pentru mine - în presa de mare tiraj din Uniunea Europeană, să subliniez oportunităţile de investiţii în turism. Pentru cei care nu ştiu, 30 % din pădurile României sunt încă păduri virgine. Păduri neatinse de om, care pot fi de un interes turistic extraordinar. Nu numai pădurile, dar şi frumuseţea ţării este propice dezvoltării agroturismului, punerii în valoare a ceea ce avem încă neatins de civilizaţie, dar într-un mod civilizat, într-un turism civilizat. Se poate face, sigur, cu investiţii destul de consistente. Avem politici de stimulare a unor astfel de investiţii, dar este clar că România singură nu are capacitatea să-şi pună rapid în valoare aceste avantaje.
Nu în ultimul rând, pentru că suntem într-o bancă cu care avem o tradiţie deosebită în colaborare, Deutsche Bank, trebuie să exprim mica mea mirare că încă nu avem nicio bancă germană în România. Sigur, beneficiem de multe bănci greceşti, austriece, italiene, franceze, dar am vrea şi o bancă germană, dacă se poate.
Au fost câteva lucruri pe care am vrut să vi le spun despre România, vreau să mai ating un subiect care nu întotdeauna ne-a fost drag: corupţia. Dacă n-aş vorbi de el, ar putea exista suspiciunea că fug de el. Nu fug de el, cei care ştiu ce se întâmplă în România pot să vă confirme că instituţiile româneşti, procuratură, poliţie, devin tot mai eficiente în lupta cu corupţia, în lupta cu crima organizată şi în momentul de faţă, eu, ca şef al statului, recunoscând că nu am rezolvat încă la un nivel satisfăcător problema corupţiei, trebuie să vă spun că începe să ne fie greu să auzim etichetări: "în România este corupţie". Vreau să vă spun că lupta împotriva corupţiei a devenit tot mai eficientă şi ne-ar bucura foarte mult dacă firmele care, eventual, ştiu despre acte de corupţie, ne-ar spune cu cine s-a produs actul de corupţie, în ce împrejurări. Pentru că ne-ar ajuta enorm dacă am fi informaţi cine a condiţionat un act administrativ de primirea de mită sau de foloase necuvenite. Este doar o paranteză pe care am vrut să o fac, repet, ne preocupă fenomenul şi luptăm cu el, nu am dat niciodată circumstanţe atenuante funcţionarilor, însă mai este un lucru care ne încurcă. De multe ori - şi trebuie să recunoaştem acest lucru - avem funcţionari nepregătiţi la standardele funcţionarilor din Uniunea Europeană. Din păcate, nu am sesizat la timp, în anii 90, nevoia de a avea funcţionari de stat bine pregătiţi. Am sesizat-o târziu, am sesizat-o când deja eram în plin contact cu Europa, cu firme care doreau să facă investiţii şi de multe ori abordările lor birocratice sau neştiinţa au generat senzaţia că nu vor să facă, în aşteptarea a ceva. Este o explicaţie pe care eu mi-o dau, fără să spun că România a rezolvat problema corupţiei. Dar

vreau să vă asigur că eforturile sunt uriaşe în acest sens, şi când spun uriaşe, spun acest lucru cu toată responsabilitatea.
Aş încheia spunând două cuvinte despre ce cred eu, şeful unui stat de la marginea Europei, despre Uniunea Europeană: este singura barcă în care ne putem salva toţi. Nimeni nu se salvează individual. Convingerea mea este că noi, europenii, avem două perspective. Una, să ne aflăm la pupitrul de comandă a procesului de globalizare, alături de alţi doi-trei mari jucători, sau cealaltă, să fim în zona în care reacţionăm la procesele generate de globalizare. Dacă vrem să fim la pupitrul de comandă al procesului de globalizare, nu avem decât soluţia unei Europe bine integrate, a unei Europe unite. Dacă vrem să fim acolo unde sunt suportate efectele globalizării, nu avem decât să fim dezbinaţi şi să credem că ne putem salva fiecare individual. Nimeni nu se va salva individual, nici Germania, nici România, nici Ungaria, nici Polonia, şi în cele din urmă, nici Germania nu va fi foarte importantă. Noi toţi împreună, Uniunea Europeană a celor o jumătate de miliard de cetăţeni, putem fi la pupitrul de comandă al globalizării. Niciunul din noi, însă, individual, nu poate fi acolo. De aceea, România pledează pentru a avea curajul să ne asumăm ca obiectiv pe termen mediu şi lung Statele Unite ale Europei, obiectiv care trebuie atins pas cu pas, prin modificări succesive ale Tratatului, în aşa fel încât condiţiile din Tratat să ne permită un proces de integrare accelerat, dar strict controlat din punct de vedere al performanţei fiecărei ţări.
Aceasta este ceea ce, în câteva cuvinte, eu aş spune că ne trebuie tuturor în mod egal - României şi Germaniei; în mod egal, Franţei şi Italiei. Şi aş încheia spunând că eu am încredere în Europa. Vă mulţumesc mult. 
Departamentul comunicării publice 10 Noiembrie 2011
