Slovak PM Robert Fico’s Speech: Opening a New (bizarre) Heating Building Burning Organic Material  

Prepis príhovoru predsedu vlády Slovenskej republiky Roberta Fica pri príležitosti otvorenia novej prevádzky kotolne na drevnú štiepku

Robert Fico, predseda vlády
Vážený pán primátor, pán predseda Banskobystrického samosprávneho kraja, ja som sa naozaj pripravil, mám aj prejav pripravený, ale budem naozaj veľmi stručný. Chcem vám poďakovať naozaj za pozvanie na návštevu do vášho mesta, v rámci ktorej okrem iného symbolickým prestrihnutím pásky otvoríme aj túto kotolňu na drevoštiepku. Ja som si o nej veľa prečítal ešte v aute, je to naozaj veľmi zaujímavý projekt. Na základe informácií, ktoré mám k dispozícii, táto investícia prispeje k úspore nákladov na vykurovanie, zlepší dostupnosť k dodávkam tepla pre domácnosti, ale celkovo zefektívni úroveň a kvalitu tepelného hospodárenia vášho mesta. Táto skutočnosť, vážené dámy a páni, milí priatelia, vystupuje do popredia aj preto, že ako iste všetci dobre viete, teraz vedieme s francúzskymi a nemeckými akcionármi Slovenského plynárenského priemyslu pomerne komplikovaný dialóg ohľadne cien plynu pre domácnosti. Robíme všetko pre to, aby táto cena v žiadnom prípade nešla hore, pretože nevidíme dôvod na zvyšovanie ceny plynu pre domácnosti. Preto aj na tomto mieste veľmi jasne a zodpovedne prehlasujem, že ani ja osobne a ani vláda ako celok nedopustíme nekontrolované a neodôvodnené zvyšovanie cien nielen plynu, ale ani iných druhov energií v našom štáte. Verím, že aj pokiaľ ide o elektrinu pre domácnosti, bude dobrá správa na rok 2009, že elektrina zostane na tej istej úrovni, ako bola v predchádzajúcich rokoch. Vyhováranie sa monopolov na zhoršujúce sa podmienky na svetových trhoch energií v žiadnom prípade neobstojí a tento argument nebudeme v žiadnom prípade akceptovať. Ďalším dôležitým momentom otvorenia tejto novej kotolne je aj tá skutočnosť, že v budúcnosti sa predpokladá výmena zastaralých rozvodov a ich modernizácia, ako aj napojenie priemyselnej zóny na vykurovanie drevoštiepkou z tejto kotolne. Bol som aj o tomto informovaný na krátkom stretnutí, ktoré sme mali v miestnosti pána primátora. Takto získaná lacnejšia energia bude ďalším impulzom pre investorov, ktorí posudzujú svoje investičné zámery predovšetkým z pohľadu celkovej nákladovosti danej investície. V tejto súvislosti som veľmi rád, že investori prejavujú a pokračujú v záujme o vašu priemyselnú zónu, ako napríklad kórejská spoločnosť Yura, ktorá vyrába káblové zväzky pre automobilový priemysel a predpokladá sa ďalšie rozširovanie výroby, čo by znamenalo vytvorenie okolo 1000 pracovných miest v regióne, čo je veľmi dôležitý argument. Chcem povedať, že ma veľmi tešia aj výsledky výjazdových zasadnutí vlády, pretože aj toto môžeme spojiť s našimi aktivitami v regiónoch.Napokon, nové pracovné miesta prináša aj samotná kotolňa, respektíve tento spôsob výroby tepla ako taký. Zamestnáva ľudí pri zbere drevného odpadu, ďalších pri jeho spracovaní na štiepku, ako aj pri obsluhe technológie na spracovanie a dopravu biomasy. Pritom ide o pracovné miesta, ktoré si nevyžadujú vysokú kvalifikáciu, čiže je to cesta, ako zamestnať ľudí, ktorí si inak nedokážu nájsť prácu.Tu chcem povedať aj to, že rozbiehame tzv.sociálne podniky, verím preto, že aj to bude veľký príspevok pre ľudí, ktorí majú vzhľadom na svoju kvalifikáciu problém nájsť si pracovné miesto. No a v neposlednom rade musím zdôrazniť aj priamy finančný efekt pre obyvateľov, pretože kúrenie drevným odpadom je okrem odpadového tepla z jadrovej elektrárne najlacnejším spôsobom vykurovania domácností, takže ľudia v tomto regióne ušetria ročne tisícky korún oproti ostatným častiam Slovenska, kde sa kúri plynom alebo hnedým uhlím. No a nezanedbateľný je samozrejme aj pozitívny dopad celého projektu na životné prostredie. V lesoch nezostáva drevný odpad, ktorý je živnou pôdou pre škodcov a spaľovanie dreva namiesto plynu či dokonca uhlia znižuje o tisícky ton emisie oxidu uhličitého. Vážení priatelia, vážené dámy a páni, dovoľte mi, aby som sa veľmi stručne vyjadril, naozaj veľmi stručne, aj k téme finančnej krízy, obrovskej finančnej krízy a jej dôsledkov a dopadov na našu ekonomiku. Všetci na to pozeráme veľmi pozorne, sledujeme to a určite sledujete aj opatrenia, ktoré sa prijímajú na európskej alebo aj na slovenskej úrovni. Všetci veríme, že sa nám podarí obnoviť dôveru na finančných a hlavne kapitálových trhoch. My sme prijali rozhodnutie garantovať vklady v bankách do stopercentnej výšky bez akejkoľvek spoluúčasti občanov, veľmi pozorne kontrolujeme správanie sa slovenských bánk, ktoré sú v pozícii dcér vo vzťahu k matkám, ktoré sú na území iných členských štátov Európskej únie. Dnes môžem konštatovať, že bankový sektor na Slovensku je stabilný, je dôveryhodný, teraz nám pôjde predovšetkým o to, ako minimalizovať dopady, ktoré môže mať hospodárska kríza predovšetkým na automobilový priemysel. Chcem však veľmi jednoznačne a zodpovedne vyhlásiť, že vláda Slovenskej republiky, ktorej som predsedom, bude postupovať veľmi razantne a nebudeme sa nečinne prizerať možnej devastácii dosiahnutého pokroku v našej krajine a k zhoršovaniu životných, pracovných a sociálnych podmienok nášho obyvateľstva. Chcem povedať, že sa riadime jednoduchým heslom v našej politike - ľudia štátu, štát ľuďom. Urobili ste veľa pre túto republiku, pretože často za nízke mzdy tvrdo robíte, preto má Slovensko hospodársky rast, teraz je načase, aby to republika postupne ľuďom vracala. Preto heslo - ľudia štátu, štát ľuďom bude heslo, ktorým sa budeme veľmi dôsledne riadiť pri každodenných rozhodnutiach. Úplne na záver mi dovoľte zaželať vám veľa úspechov pri rozvíjaní vášho mesta, celého regiónu na prospech všetkých ľudí, ktorí tu žijú a pracujú. A ďakujem vám, že ste prišli v takomto veľkom počte. Nech sa nám spoločne darí. Ďakujem pekne.
