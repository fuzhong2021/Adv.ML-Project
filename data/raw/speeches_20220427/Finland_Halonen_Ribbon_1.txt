This speech was given at the opening seremonies for the sea and air
research center in Helsinki.

She speaks of the importance of studying the nature and how the
academia and professionals will be able to have stronger ties with
each other through the closeness of the building to the university of
Helsinki. She speaks of how the center will facilitate studies in the
gloabal warming in order to fend of the negative effects better in the
society. Lastly she she speaks of the baltic sea and how the
commercial trafic has increased, which means more focus is needed on
the effects of the polution in the sea.



Tasavallan presidentti Tarja Halosen puhe Ilmatieteen laitoksen ja
Merentutkimuslaitoksen yhteisen toimitalon Dynamicumin vihkiäisissä
8.11.2005

Vihkiminen on tärkeä tilaisuus. Suomen kielessähän sana vihkiminen on
sama, oli sitten kyse kahden ihmisen yhteisestä liitosta tai uuden
rakennuksen käyttöönotosta. Tässä vihkimisessä on moderniin tapaan
kyse kahdesta varsin itsellisestä ja osaavasta, mutta
yhteistyökykyisestä yksiköstä, jotka yhteiseen kotiin muuttamalla
voivat luoda jotain aivan uutta.

Vähemmän romanttisesti voi todeta, että nyt vihittävään uuteen
toimitaloon Dynamicumiin muuttaneilla Ilmatieteen laitoksella ja
Merentutkimuslaitoksella on takanaan varsin pitkä historia. Kummankin
laitoksen perustamisen taustalla on ollut ihmisten käytännön tarve
hankkia tieteellisen tutkimukseen perustuvaa tietoa. Jo vuosisatojen
ajan on sään ennustaminen ollut tarpeen monilla elämänalueilla.
Turvallinen merenkulku on aina edellyttänyt meren ja
luonnonolosuhteiden tuntemista.

Tämän alueen tutkijat ovat läpi historian olleet luonnollisia
internationalisteja. Vaikka selitykset luonnonilmiöille ovatkin olleet
osa kansallista kulttuuriperintöä, kiinnostus toisten kansojen
osaamiseen sekä aito halu oppia ja tehdä yhteistyötä on jo vanhaa
perua.

Tänään mahdollisuutemme tietää luonnosta on paljon aikaisempaa
parempi. Mutta mitä enemmän me tiedämme, sen suuremmaksi on kasvanut
tarve ja halu tietää vielä enemmän. Eri tieteenalojen tietämyksen
syventäminen on edelleenkin tärkeää. Yhtä lailla on mielenkiintoista
tehdä poikkitieteellistä tai monitieteellistä tutkimusta uusien
näkökulmien löytämiseksi sekä perinteisten tutkimussuuntien
reuna-alueiden tai katvealueiden selvittämiseksi. Tutkimuskohteet ja
ennusteiden tekeminen edellyttävät sekä kansallista että
kansainvälistä yhteistyötä. Ilmastonmuutoksen ja sen seurausten
torjunnassa sekä meriympäristön suojelussa ja kansainvälisessä
merenkulussa tämä yhteistyö on erityisen selvästi nähtävissä.

Ilmatieteen laitoksen ja Merentutkimuslaitoksen muutto Kumpulan
yliopistoalueelle tarjoaa mahdollisuuden merkittävän tiedeyhteisön
syntyyn. Laitosten uusi sijainti helpottaa entistä tiiviimmän
yhteistyön luomista Helsingin yliopiston
matemaattis-luonnontieteellisten laitosten ja muiden alan osaajien
kanssa. Uskon, että ne pystyvät tukemaan toinen toistaan ja tarjoavat
hyvät mahdollisuudet korkeatasoiseen, yhteiskuntaa palvelevaan
tutkimukseen.

Tällaisen monitieteellisen yhteistyön henkilöitymänä voi täydellä
syyllä pitää Merentutkimuslaitoksen edesmennyttä johtajaa,
akateemikko, meteorologian tutkija Erik Palménia. Uuden yhteisen
toimitalon sijainti hänen mukaansa nimetyllä aukiolla on hyvä merkki
vanhan roomalaisen perinteen "nomen est omen" mukaan.

* * *

Osaaminen, innovaatiot ja uusien teknologioiden tehokas soveltaminen
ja kaupallistaminen ovat tärkeä osa Suomen kansainvälistä
menestymistä. Olisi hyvä, jos Kumpulan alueelle saataisiin
tiedeyhteisöjen oheen myös yrityksiä, jotka hyödyntäisivät
tieteellistä osaamista tuotekehittelyssään. Esimerkki tieteen
menestyksellisestä kaupallisesta hyödyntämisestä on silloisen
Ilmatieteellisen keskuslaitoksen palveluksessa olleen Vilho Väisälän
perustama Vaisala. Ehkä sen menestys voisi kannustaa nykyistäkin
tutkimuslaitosten ja yliopistojen sekä yritysten yhteistyötä.

Toinen esimerkki on tämän rakennusten tutkijoiden yhteistyössä
Helsingin yliopiston seismologian laitoksen ja Suomen
ympäristökeskuksen kanssa suunnittelema Luonnononnettomuuksien
varoitusjärjestelmä. Sen tehtävänä on tuottaa ajantasaista tietoa
Suomen väestöä uhkaavista luonnononnettomuuksista ja varoittaa
viranomaisia sekä väestöä. Viime aikoina on useaan otteeseen käynyt
ilmi, kuinka herkkä ja haavoittuva nykyajan yhteiskunta on sään
ääri-ilmiöiden edessä.

Maailman ilmatieteen järjestö WMO on arvioinut, että 80 prosenttia
luonnononnettomuuksista johtuu sään ääri-ilmiöistä tai
poikkeuksellisista sadeoloista. Kaiken lisäksi jopa 94 prosenttia
luonnononnettomuuksista tapahtuu kehitysmaissa. Tuhot koettelevat ja
lisäävät inhimillistä kärsimystä juuri maailman köyhimmillä alueilla.
Ihminen voi korjata tätä epäoikeudenmukaisuutta. Suomi onkin ollut
pitkään merkittävä tekijä meteorologisessa kehitysyhteistyössä. Työ on
auttanut säästä johtuvien luonnonkatastrofien ennakoinnissa ja estänyt
taloudellisia ja inhimillisiä menetyksiä.

On tärkeää, että suomalaista osaamista hyödynnetään tulevaisuudessakin
hyvinvoinnin laajentamiseksi ja globaalin turvallisuuden lisäämiseksi.
Suomella on edelleen paljon annettavaa luonnonkatastrofien torjunnassa
ja ennaltaehkäisyssä kehitysmaissa. Maailma on toisellakin tavoin
yhteinen: teollisuusmaiden sääpalvelujen taso on riippuvainen
kehitysmaiden säähavaintojärjestelmien toimivuudesta.

Tiedämme jo nyt, että sään ääri-ilmiöt ja sen myötä
luonnonkatastrofien määrä lisääntyvät ilmastonmuutoksen myötä. Ihmisen
aiheuttama ilmaston lämpeneminen on tutkimusten mukaan selvästi
nähtävissä. Vuosisadan puoliväliin mennessä vuoden keskilämpötilojen
ennustetaan olevan kahdesta viiteen astetta nykyistä korkeampia.

On entistä tärkeämpää, että tämänkaltaiseen ilmastonmuutos- ja
sopeutumistutkimukseen panostetaan. Ilmastonmuutos ei pysähdy
kuluvalle vuosisadalle, vaan 2100-luvulla ilmaston lämpeneminen jatkuu
edelleen ellei merkittäviin päästörajoituksiin kyetä lähimmän kahden
vuosikymmenen aikana. Se vaatii poliittista tahtoa. Niin kansakuntien
päättäjät kuin kansalaisetkin tarvitsevat lisää tietoa ymmärtääkseen,
miten ihmisen toiminta vaikuttaa ilmaston muuttumiseen ja millaisia
toimia tarvitaan, jotta ilmastomme negatiivinen muutos kyetään
välttämään.
Ladies and Gentlemen

Ilmakehää koskevan globaalimuutoksen mallintamiseksi Ilmatieteen
laitos ja Merentutkimuslaitos ovat aloittaneet yhteistyön kansallisten
ja kansainvälisten toimijoiden kanssa. Ilmastonmuutos,
luonnonmullistukset, saastuminen ja otsonikato ovat uhkia, joihin
varaudutaan parhaiten kansainvälisellä yhteistyöllä. Kansainvälisillä
sopimuksilla on jo kyetty saamaan parannuksia Euroopan
happamoitumisongelmaan ja vähennettyä otsonikerrosta tuhoavien
yhdisteiden päästöjä. Kansainvälisen poliittisen
päätöksentekojärjestelmän seuraava koetinkivi on saada aikaan
edistystä kasvihuonekaasujen vähentämisessä.

* * *

Ilmastonmuutoksen torjumisen lisäksi, meidän on tehtävä paljon
muutakin yhteisen ympäristömme suojelemiseksi. Otan vain yhden
käytännön esimerkin. Meriliikenne kasvaa Itämerellä ja Suomenlahdella
edelleen hyvin nopeasti. Meriliikenne on kansainväliseen kauppaan
perustuvan kansantaloutemme kannalta tärkeää. Kasvava liikenne
edellyttää uusia toimenpiteitä liikenteen turvallisuuden, sujuvuuden
ja taloudellisuuden parantamiseksi. Ympärivuotisen laivaliikenteen
varmistamiseksi tarvitaan Merentutkimuslaitoksen laatimia ennusteita
ja kansainvälistä yhteistyötä, josta voidaan mainita esimerkkinä
Suomenlahden alusliikennettä turvaava pakollinen
ilmoittautumisjärjestelmä.

Monitieteellistä merentutkimusta ja kaikkien rantavaltioiden
yhteistyötä tarvitaan merenkulun lisäksi Itämeren suojelemiseksi.
Itämeren herkkään ja erityisen haavoittuvaan ekosysteemiin kohdistuu
monenlaisia uhkia. Itämeren ravinnekuormituksen vähentämiseksi
tarvitaan nopeasti toimenpiteitä kaikissa Itämeren maissa. Pietarin
lounainen jätevedenpuhdistamo oli merkittävä askel oikeaan suuntaa ja
esimerkki kansainvälisestä yhteistyöstä. Mikään valtio ei yksin voi
ratkaista yhteisen meremme tulevaisuutta. Suomi onkin ollut
aloitteentekijä ja edelläkävijä kansainvälisen merentutkimusyhteistyön
aikaansaamisessa erityisesti Itämerellä.

Toivotan onnea ja menestystä Ilmatieteen laitokselle ja
Merentutkimuslaitokselle sekä niiden henkilökunnalle. Tänään vihittävä
yhteinen toimitalo Dynamicum tarjoaa oivan ympäristön
tutkimusyhteisöille, jotka ovat yhdessä enemmän kuin tekijöidensä
summa.


