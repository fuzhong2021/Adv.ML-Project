Govor predsednika SD Boruta Pahorja 
Konferenca stranke 5. julija 2008

http://www.sd-velenje.si/tekst/AVP.pdf 


Socialne demokratke, socialni demokrati, 
konferenca, 
zadnjič sem vas v tej dvorani nagovoril kot novo izvoljeni predsednik stranke pred dobrimi 
enajstimi leti. Naloga, ki smo se je tedaj skupaj lotili, se je zdela skoraj iluzorna. Stranko, ki 
se je znašla na robu političnega preživetja, smo se odločili popeljati v sam vrh slovenske 
politike. Da bi to dosegli, smo morali od tistega marca leta 1997, do danes, desetkrat 
povečati našo politično priljubljenost med ljudmi. To nam je tudi uspelo. 
V tem času smo jo, po vrsti dramatičnih sprememb, iz zgodovinske zamudnice preobrazili v 
znanilko slovenske prihodnosti. Danes lahko sklenem, da smo uspešno opravili z izzivom 
modernizacije stranke in da smo sedaj pripravljeni za modernizacijo države. Enajst let 
kasneje stojim pred vami kot predsednik stranke, ki je pripravljena prevzeti odgovornost za 
uspešno prihodnost države. Za to pa so potrebne spremembe. Socialni demokrati smo 
pripravljeni prevzeti odgovornost za te spremembe. 
Alternativni vladni program predstavlja zaokroženo vizijo teh sprememb. Da bi to vizijo 
uresničili, je po našem mnenju seveda najprej pomembna sprememba oblasti. Želimo si, da 
bi ljudje ta vladni program sprejeli kot dodaten motiv in navdih, da nam zaupajo mandat za 
sestavo vlade, ki bo odgovorna za uveljavitev naših programskih načrtov. 
Vendar sprememba oblasti ni cilj sam zase. Je edini mogoči način, da se v slovenski politiki 
spremeni nekaj temeljnih vzorcev, ki so se doslej izkazali za konceptualno oviro stremljenju 
Slovenije, da se dolgoročno uvrsti med najbolj konkurenčne in solidarne družbe razvitega 
sveta. Če se pri pripravi Ocene stanja in vladnega programa, ki smo jima posvetili leto dni 
temeljitih razprav in priprav, ne bi izkazala potreba po nekaterih strateških spremembah, 
potem Socialni demokrati ne bi tako jasno postavili pred ljudi izbiro za nadaljevanje obstoječe 
politike ali za njeno alternativo. Za to smo se odločili po tehtnem preudarku in bolj kot se 
bližajo volitve, bolj je ljudem razumljiva potreba po alternativi. Mi smo ta alternativa. 
Ta ugotovitev in odločitev ne pomenita, da Socialni demokrati ocenjujemo obstoječe razmere 
kot krizne, v katerih se je potrebno odločati za revolucionarne preobrate. Nikakor ne. Ne gre
samo za presojo, da prejšnje in sedanja vlada samostojne Slovenije, puščajo zadovoljivo 
dediščino za nadaljnji vsestranski napredek, temveč predvsem za spoznanje, da se je v tem 
času zgostilo tudi par temeljnih problemov, ki jih presojamo kot probleme strateškega 
pomena. Prej sem dejal, da predstavljajo oviro za naša prihodnja stremljenja, če naj bodo 
tako ambiciozna kot so. 
Prva ovira je umestitev in vloga politike v slovenski družbi. Problem je, da je njena moč
prevelika, njena kreativnost pa premajhna. Od tod izhaja problem delovanja države kot 
institucije, ki brez potrebe in pravega učinka ohranja ali celo krepi svojo vlogo v razmerju do 
drugih družbenih podsistemov, na drugi strani pa se kaže njena prevelika odsotnost za 
partnersko vlogo, kjer bi bila ta koristna in zaželjena. 
Socialni demokrati vidimo premostitev te ovire v ustvarjanju pogojev za večjo avtonomijo pa 
seveda tudi odgovornost družbenih podsistemov, na drugi strani pa usposobitev države za 
vlogo partnerja povsod tam, kjer bi se to pokazalo za uspešno in koristno. 6
Druga ovira, ki ji močno botruje prva, je ta, da si oblast prisvaja moč in vpliv, ki jo omejujeta 
ustvarjalnost in uspešnost ne samo drugih družbenih podsistemov, temveč zavoljo tega tudi 
nje same. To se najbolj pogubno kaže v zasidrani mentaliteti, da stranke na oblasti 
postavljajo pri kadrovskih in drugih odločitvah kriterije politične lojalnosti in primernosti za 
legitimne. To nas je pripeljalo do položaja, ki smo ga želeli spremeniti z revolucionarnim 
preobratom slovenske politične pomladi na prelomu devetdesetih let prejšnjega stoletja. 
Gre za to, da je tudi danes za profesionalno in socialno promocijo posameznika pomembno 
ali je všečen vladajoči garnituri ali ne. Nevarnost, da bi bili iz možnosti ustvarjanja skupnega 
razvoja na bolj ali manj viden način izključeni zdaj eni, zdaj drugi talenti, je izziv, ki ga osebno 
jemljem za najpomembnejšega. Človeški kapital, znanje in ustvarjalnost slehernega
posameznika, ne glede na njegove ali njene politične, svetovnonazorske ali druge 
značilnosti, je, če se izrazim v prispodobi, naftni vrelec Slovenije. 
Socialni demokrati vidimo premostitev tega problema v tem, da povsem sprostimo to vrtino in 
da zagotovimo pogoje, v katerih bo imel vsak kolikor je le mogoče enake možnosti in bo 
segel do zvezd, ne glede na to, čigav politično je. To vprašanje, vprašanje komu kdo 
politično pripada, mmora postati nelegitimno vprašanje. Sprostitev vseh ustvarjalnih sil 
slehernega posameznika in celotne skupnosti je najpomembnejša deviza pospešenega 
razvoja in modernizacije Slovenije. 
Komu se bo utegnilo zdeti poudarjanje teh dveh ovir kot pretirano ali pavšalno. Prav v tem je 
že ves čas problem. Da se ne razumeta kot dve osrednji vprašanji aktualne slovenske 
politike in družbe. Če bi Socialni demokrati dobili priložnost, da poskušamo premostiti ti dve 
oviri in da bi pri tem bili vsaj malo uspešni, bi se šele dobro pokazalo kako široko okno 
prihodnosti se s tem odpira Sloveniji. Naj javnost glede moje zavezanosti k tem 
konceptualnim spremembam nima nobenega dvoma. S popolno predanostjo, da ju 
poskušam skupaj z vami uveljaviti, uspem ali propadem. Od tega ne odstopam. 
Nisem naiven in se popolnoma zavedam mojih in naših zavez. Skušnjave, da bi delovali po 
starem vzorcu, bodo silovite. Brez ovinkarjenja povem, da bomo predmet kritik tudi tistih ljudi, 
ki nas podpirajo ali prav zaradi tega, ker podpirajo nas. Zato nam mora biti že danes jasno – 
od upornosti zoper to skušnjavo ni odvisno samo presojanje ene od volilnih obljub, temveč
uspeh naše reformne politike sploh. 
Reformna politika, politika sprememb torej. Tudi glede teh napovedi moramo biti docela 
realni in stvarni. Ne gre samo za pravo mero obljub, ki jih lahko dejansko izpeljemo, temveč
se moramo že v osnovi zavedati, da najava sprememb ni nekaj kar bi avtomatično vzbudilo v 
ljudeh upanje. Lahko vzbuja tudi strah. V tej deželi živijo ljudje, ki so jim spremembe prinesle 
spremembo na slabše. Vsaj v luči njihovih pričakovanj. 
Zato je izjemnega pomena kako upravljati s spremembami. V bistvu je to glavna naloga 
vsake vlade, odvisno pa je kako je pri tem uspešna. Za uspešno upravljanje s spremembami 
je predvsem pomembno, da ljudje razumejo cilj in smisel teh sprememb. V tem smislu je 
dialog s strokovno zainteresirano in če je le mogoče celotno javnostjo, prvi pogoj, vendar ne 
zadosten. 
Politika, ki želi uveljaviti spremembe, mora biti odprta za kritike in drugačne poglede in mora 
znati sklepati pametne kompromise, ki vodijo stvari naprej k željenemu cilju. Morda je za 
ceno uspeha potrebnih več korakov, vendar to opravičuje njen pomen. Če kdo temu pravi 
gradualizem, to Socialni demokrati sprejemamo. Brez tega, da se ljudje prepoznajo v 
spremembah, ni pogojev za njihov uspeh. Socialni dialog in partnerstvo sta ključni orodji 
upravljanja s spremembami. 7
V tem smislu je torej osnovnega poomena, da ljudje razumejo, kaj je smisel in cilj vladne 
politike v naslednjih štirih letih, če bomo za to dobili njihov mandat. Ustvariti želimo pogoje, 
da se bo Slovenija kljub pričakovanim manj ugodnim globalnim gospodarskim okoliščinam 
vsestransko modernizirala in se po kazalcih gospodarskega razvoja in socialne varnosti 
približevala najbolj razvitim, da bo sadove napredka uživala celotna skupnost in ne le 
priviligirana manjšina, da se bodo krepile institucije pravne države in da bomo krepili 
nacionalno identiteto v pogojih odprte družbe. 
Ne bodimo presenečeni, če bomo za podobne cilje slišali tudi pri naših političnih tekmecih. 
Dejstvo, da se slovenska politika, ne glede na strankarske razlike, ozira za istimi obzorji 
prihodnosti, je znak nekega političnega zorenja naše države. Po vstopu v EU in NATO se je 
namreč pred slovensko politiko zastavilo vprašanje kakšni so njeni skupni načrti. Preko 
pogovorov pri predsedniku države, zlasti pa pri oblikovanju dokumenta Partnerstvo za razvoj, 
se je začelo počasi oblikovati v Sloveniji tretje razvojno soglasje. Ni še povsem dozorelo, a 
Socialni demokrati si bomo prizadevali tudi naprej, da bi postalo nacionalni projekt. 
Seveda pa se bo v volilni kampanji zastavljalo predvsem vprašanje razlik med tistimi, ki se 
potegujemo za naklonjenost ljudi. Tu pa so in vedno bodo razlike, večje ali manjše. Dejstvo, 
da smo se Socialni demokrati vzpostavili kot alternativa sedanji oblasti, se utemeljuje, kot 
rečeno, prav pri oceni ovir in načina njihovega premoščanja zato, da bi pri teh bolj ali manj 
skupnih ciljih uspeli. Glede te ocene ovir in načina njihovega premoščanja pa so razlike 
konceptualne narave. Zato alternativa. 
Razlogi zaradi katerih bodo ljudje enemu ali drugemu namenili svojo podporo, bodo verjetno 
zelo različni. Ni pa nepomembno kje posamezne stranke vidimo glavno vprašanje, okrog 
katerega naj se zasuče volilna kampanja. Po mojem mnenju je to sledeče vprašanje: komu 
velja zaupati preudarno upravljanje z gospodarskimi in socialnimi ter drugimi spremembami, 
brez katerih ni vsestranskega napredka, z njimi pa bo potrebno upravljati v zaostrenih 
globalnih gospodarskih okoliščinah. 
Zato bom v zaključku govora osredotočil svojo pozornost na sklop treh področij, ki po mojem 
mnenju predstavljajo v vsebinskem smislu osrednje težišče izzivov sodobne Slovenije; 
področje javnih financ, gospodarstva in sociale. S tem ne zmanjšujem pomembnosti drugih 
sklopov našega programa, toda tudi čas mi ne dopušča, da bi jih sam strnil, ker bodo to bolj 
natančno storili govorniki za menoj. 
Torej, ključen izziv prihodnjega razvoja Slovenije bo zagotavljanje dinamičnega ravnovesja 
med ekonomsko, zaposlitveno, socialno in okoljsko politiko. 
Gospodarska rast sama po sebi ni izključni cilj naše politike. Rast mora izvirati iz višje 
produktivnosti in večje učinkovitosti, kar po eni strani omogoča, da bo slovensko 
gospodarstvo bolj konkurenčno v okviru svetovnega, po drugi strani pa omogoča pogoje za 
bolj bogato in solidarno družbo na sploh. Za dosego teh ciljev je nujen postopen in 
transparenten umik države iz vseh podjetij, ki so v procesu preoblikovanja družbene lastnine 
ostale v državni lasti, vendar predvsem tam, kjer je to z vidika njihovega dolgoročnega 
razvoja smotrno. 
Odgovorne javne finance so pogoj stabilne rasti. Uveljavili bomo dve novi pravili. Prvo smo 
imenovali potrošno javno-finančno pravilo, z vnaprej določeno nominalno protiinflacijsko 
naravnano rastjo javnofinančnih odhodkov. Drugo pravilo bo košarica prilagodljivih 
programskih odhodkov, ki bo omogočila konsistentno izvajanje prvega pravila. Pravilo 
zahteva izločitev pomembnega dela odhodkov programov v posebno košarico z njihovo 
tekočo nominalno velikostjo. Iz te košarice bodo izločeni samo programski odhodki za 
zagotavljanje osnovne mreže socialne varnosti. 8
Okrepili bomo moč in položaj neodvisnih institucij. Uresničili bomo prenos nekaterih 
nadzornih funkcij države (nadzor finančnega sistema, varstvo konkurence in potrošnikov) na
neodvisne nadzorne institucije. Predlagali bomo ustanovitev enotne agencije za nadzor in 
regulacijo finančnega sistema v okviru Banke Slovenije. Okrepili bomo položaj neodvisnega 
organa za boj proti korupciji. 
Slovenija potrebuje konkurenčno davčno okolje za svoj razvoj in pravično delitev 
ustvarjenega. S spremembami davčne zakonodaje bomo spodbujali investicije v tehnološkepreboje. Pozornost bomo namenili potrebnim popravkom dohodninske zakonodaje za 
izboljšanje položaja najnižjih dohodkovnih skupin zavezancev in za bolj optimalno 
razvrščanje dohodninskih zavezancev po davčnih razredih. Proučili bomo možnosti popravka 
splošne davčne olajšave. 
Gradili bomo koncept vključujoče razvojne politike Slovenije in si prizadevali za skladen 
razvoj Slovenije, tako da dobi vsaka regija svoje priložnosti. Naša razvojna politika bo 
namenjena območjem, ki zaostajajo v razvoju, in mestom kot generatorjem gospodarske 
rasti. Prizadevali si bomo za maksimiziranje učinkov mednarodnega razvojnega sodelovanja 
kot tudi za gospodarsko rast in mednarodno konkurenčnost. 
Med našimi prednostnimi nalogami bo modernizacija infrastrukture, od železniške do 
informacijske. Tako v proizvodnji kot v potrošnji bomo spodbujali k učinkovitejši rabi surovin 
in energije, kar bomo dosegli z ukrepi, ki na eni strani spodbujajo k okoljsko odgovornemu 
ravnanju, na drugi pa sankcionirajo neodgovorno ravnanje. 
Rast zaposlenosti razumemo kot pogoj vzdržne gospodarske rasti. Njeno povečanje bomo 
dosegli s spodbujanjem podjetništva in pospeševanjem rasti predvsem malih podjetij, z 
novimi delovnimi mesti, vključevanjem mladih na trg dela, z vključevanjem brezposelnih, 
težje zaposljivih oseb na trg dela in zmanjševanjem strukturne brezposelnosti. 
Modernizirali bomo politiko zaposlovanja za doseganje prožne varnosti. Cilj prožne varnosti 
je zagotoviti, da bi državljani lahko uživali visoko stopnjo varnosti zaposlitve, kar pomeni, da 
bi v aktivnem življenju lahko kdorkoli s čim manj težavami poiskal novo zaposlitev in hkrati 
imel možnost za dodatno izobraževanje in poklicni razvoj. Za uspešno izvajanje koncepta 
prožne varnosti je najpomembnejše aktivno sodelovanje socialnih partnerjev in pripravljenost 
zainteresiranih strani za sprotno izvajanje sprememb in prevzemanje odgovornosti zanje. 
Socialni demokrati načrtujemo ukrepe za moderno socialno državo, ki bo zagotavljala večjo 
blaginjo za vsakogar in večjo pravičnost pri delitvi rezultatov gospodarske rasti. Minimalno 
plačo bomo dvignili na raven, ki bo zagotavljala pokrivanje minimalnih življenjskih stroškov. 
Obseg in vsebino socialnih storitev bomo prilagodili potrebam posameznih skupin 
prebivalstva, pri čemer bomo posebno pozornost namenili skupinam, ki jim grozi socialna 
izključenost. Modernizirali bomo sistem socialnih transferjev, ki bo temeljil na poenotenju, ter 
z davčnimi spodbudami skušali doseči vključenost večjega dela zaposlenih v drugi 
pokojninski steber ter vlaganje višjih sredstev za te namene. Z modernizacijo pokojninskega 
sistema želimo zagotoviti varno starost vseh generacij. 
Spoštovana konferenca, drage prijateljice in prijatelji, 
s sprejemom vladnega programa se začenja finale naših aktivnosti za uspeh na letošnjih volitvah. Ne morem vam obljubiti, da bomo na teh volitvah zmagali. To bi bilo za stranko, ki 
se doslej k tej možnosti v vsej njeni zgodovini sploh še ni približala, naivno in nezrelo. Tisto 
kar lahko obljubim stranki je, da bomo storili vse, kar je v naši moči, da v duhu visokih 
standardov politične kulture, pojasnimo ljudem, za kaj nam gre, zakaj je naš uspeh tudi 
njihov uspeh in da mobiliziramo vse razpoložljive sile, da jih pridobimo za našo podporo. 9
Pred nami je zahteven predvolilni čas. Je mar kdo pričakoval kaj drugega? Do pomembnih 
uspehov ne vodi nobena kraljevska pot. Pred enajstimi leti smo v za stranko veliko bolj 
nehvaležnih časih imeli pogum in vizijo, da smo jo s skupnimi močmi vrnili v središče 
slovenskega političnega življenja. Danes imamo enak pogum in vizijo, da Sloveniji utrdimo 
pot v središče razvitega sveta. Tako kot se je pred enajstimi leti zdelo mnogim nemogoče, da 
bi uspeli, se bodo dvomi glede naših sedanjih stremljenj porajali tudi danes. Res je, ne bo 
lahko, vsekakor pa ni nemogoče. Mi smo pripravljeni, da to dokažemo. 
Srečno Socialni demokrati, 
srečno Slovenija. 