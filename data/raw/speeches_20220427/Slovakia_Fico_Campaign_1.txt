Fico
Campaing
Source: http://ba3.strana-smer.sk/1478/robert-fico-upozornil-na-dalsie-nekale-praktiky-namierene-proti-strane-smer-sd
Predseda strany SMER – sociálna demokracia Robert Fico upozornil na tlačovej konferencii v piatok 11.júna 2010 na ďalšie nekalé praktiky v rámci predvolebnej kampane, ktoré sa týkajú strany SMER – sociálna demokracia s cieľom poškodiť jej.
Robert Fico uviedol: "Ani tak nebudem hovoriť o podozreniach, ako o konkrétnych faktoch, o veciach, ktoré sa objavujú v posledných hodinách pred parlamentnými voľbami. A dovolím si urobiť na úvod jedno konštatovanie, že to, čo sa teraz deje v rámci predvolebnej kampane, nemá s demokraciou v krajine, ktorá je členským štátom Európskej únie, už nič spoločné.
Prebieha absolútne nelegálna volebná kampaň, ktorá je orientovaná na škandalizáciu jedného politického subjektu, ktorý tvorí základ vládnej koalície a vlády Slovenskej republiky. Táto nelegálna volebná kampaň spočíva predovšetkým v nelegálnych postupoch. Postupoch, ktoré sú založené na podvrhoch, klamstvách a na falšovaní.
Napriek tomu, že sme včera podali na Generálnu prokuratúru trestné oznámenie vo veci podvrhu, keď Strana demokratickej ľavice distribuuje asi 300 tisíc listov s mojím sfalšovaným podpisom, táto aktivita pokračuje ďalej. Ďalšie a ďalšie regióny Slovenska nám hlásia, že do poštových schránok na konkrétne mená z českej adresy, ktorá je P.O. BOX, prichádzajú ďalšie a ďalšie tisícky listov, ktoré majú hlavičku strany SMER   sociálna demokracia a môj sfalšovaný podpis.
Ako dobre viete, v tomto liste mám nabádať sympatizantov a členov strany SMER   sociálna demokracia, aby volili Stranu demokratickej ľavice. Opakovane chcem povedať, že nie je možné v demokratickej krajine rešpektovať, aby niekto zneužíval podpis predsedu vlády a predsedu najsilnejšej politickej strany a v jeho mene rozposielal také obrovské množstvá listov s nepravdivými údajmi s cieľom, samozrejme, poškodiť najsilnejšiu vládnu stranu. Tieto iniciatívy však pokračujú ďalej.
Ja som dnes musel požiadať ministra vnútra a podpredsedu vlády o aktívne pôsobenie policajtov vo večerných hodinách, pretože vám ukážem nálepku, ktorú si dnes do rána nájdu na autách pravdepodobne tisícky motoristov. Ide o nálepku, ktorá bude lepená na predné sklo osobných automobilov. Na tejto nálepke je opäť zneužité logo strany SMER   sociálna demokracia s titulkom Nevoľte Stranu demokratickej ľavice. Viete si asi predstaviť reakcie motoristov, ktorí sa nájdu dnes večer alebo zajtra ráno na prednom skle nálepku, ktorá sa ťažko odstraňuje. Podľa nášho názoru nejde len o hrubé zneužitie loga strany, nejde len o nelegálny postup, ale ide aj o poškodzovanie cudzieho majetku, ak niekto takúto nálepku bude lepiť na osobné autá.
Ja som preto urobil výzvu vo vzťahu k ministrovi vnútra, aby toto konanie, ktoré je klasickým priestupkom, policajné orgány riešili a opakujem ešte raz, s týmto podvrhom, s týmito nálepkami a poškodzovaním áut strana SMER   sociálna demokracia nemá absolútne nič spoločné. Takýchto nálepiek je pripravených podľa agentúr, ktoré sme kontaktovali, 300 tisíc. Sú pripravení platení aktivisti SDĽ, dobre vieme, že je to strana, ktorá je finančne napojená na pravicovú opozíciu, a ich aktivisti majú tieto nálepky naliepať na osobné autá na území celej Slovenskej republiky.
Chcem ďalej povedať, že je absolútne nelegálny postup, ak slovenská tlač odmieta uverejňovať naše stanoviská a reakcie na rôzne útoky, ktoré sa pravidelne objavujú. Slovenská tlač už niekoľko dní živí kauzu, podľa ktorej som nemal prispieť jednej rodine, ktorá má postihnuté deti z môjho fondu alebo z fondu predsedu vlády. Opakovane chcem povedať, že táto rodina už žiadala o príspevok v roku 2006, ale uviedla nesprávne údaje, ktoré sa ukázali pri štandardnom sociálnom prieskume, ktorý sa v takom prípade robí. Rovnako táto žiadosť nespĺňala náležitosti ani druhýkrát. Napriek tomu som požiadal ministra vnútra Roberta Kaliňáka, aby sme spoločne tejto rodine poslali peniaze. Ja vám predkladám dôkaz o tom, že v decembri, presný dátum je 15. 12. 2009 pred Vianocami, som spoločne s ministrom vnútra poslal tejto rodine tisíc eur z vlastných prostriedkov, teda dostali vianočný príspevok od nás 30 tisíc slovenských korún. Rovnako môžem dodať ďakovný list od rodiny, v ktorom ďakuje ministrovi vnútra a samozrejme aj blahoželanie k Vianociam a poďakovanie za tento vianočný príspevok.
Tlač, ktorá nás obviňuje, odmietla tieto údaje uverejniť. Ja sa pýtam, o čo tu teda ide? Kto porušuje tlačový zákon? Nemáme právo reagovať? Nemáme právo povedať slovenskej verejnosti, že ak žiadosť nesplnila náležitosti, tak nebolo možné vyhovieť. Ale keď sme my potom preukázali, že sme tejto rodine poslali tisíc eur na prilepšenie, nehovoriac o tom, že táto rodina dostala peniaze na byt, pokiaľ ide o prispôsobenie bytu na invalidné vozíky, dostala peniaze na auto. Jednoducho je to štandardný prístup štátu k rodine, ktorá má postihnuté deti. Mrzí má, že takýmto spôsobom slovenská tlač doslova hyenisticky zneužila túto rodinu. Tu sú jasné dôkazy, ktoré sú automaticky k dispozícii.
Idem ďalej. Objavil sa ďalší materiál, ktorý sa týka spoločnosti Fax and Copy. Táto spoločnosť rozposlala do všetkých svojich pobočiek pokyn, že každý, kto prinesie od pondelka až do 16. júna kompletnú sadu hlasovacích lístkov strany SMER, SNS a HZDS dostane 10 percentnú zľavu na všetky služby. Toto je kópia toho listu. A môžem vás ubezpečiť, samozrejme, že to nie je výmysel, pretože sme telefonovali do pobočiek Fax and Copy a pracovníci pobočiek Fax and Copy nám potvrdili, že takýto pokyn dostali, že každý, kto prinesie v pondelok sadu lístkov vládnych strán, bude mať nárok na takúto zľavu. Myslím si, že tu netreba vysvetľovať, o čo tu ide. Spoločnosť Fax and Copy je absolútne napojená na politickú stranu SaS. Absolútne a je to štandardný spôsob kupovania hlasov, ktorí nemá obdobu.
Takéto ovplyvňovanie voličov sa môže stať v Burundi, ale nie na Slovensku, ktoré je členským štátom Európskej únie. Opakujem ešte raz, všetko, čo predkladáme, sú pravdivé informácie. My si dávame veľký pozor na to, ak takéto vážne veci hovoríme, aby to všetko sedelo a na všetko máme dôkazy. Pokojne si zavolajte do pobočky Fax and Copy a vám potvrdia, že je to tak. Že ten, kto donesie lístky vládnych strán, dostane zľavu, ktoré spoločnosť Fax and Copy poskytuje ľuďom. Nehovoriac o tom, že máme aj ďalšie listy, ktoré táto strana rozposlala rôznym zamestnávateľom, kde im teda hovorí, že ak títo ľudia donesú ráno zamestnávateľom tieto tri lístky, budú mať nárok na nejakú odmenu alebo na nejaké ďalšie veci. Je to čosi nevídané, čo nemá obdobu v demokratickej spoločnosti.
Pokiaľ ide o hanlivé veci, ktoré sa objavujú napríklad teraz prelepovaní našich bilboardov, tak dobre - ak si niekto myslí, že je to vtipné, ak cudzie bilboardy prelepí rôznymi bielymi páskami, na ktorých sú hanlivé slová, a to nie je napísané rukou, to je profesionálna veľká nálepka, ktorými likvidujú naše bilboardy, tak toto považujem v tomto zozname nelegálnych postupov za akúsi detskú hračku. Ale predovšetkým to je primitivizmus, pretože slová, ktoré sa používajú na týchto bilboardoch sa tu ani neoplatí zopakovať.
Predložil som jasné dôkazy o nelegálnych postupoch. Rovnako otvorene hovoríme o tom, kto je za tým. Hovoríme o politických stranách, ktoré to organizujú. Neviem, či si uvedomujeme, ale prekračujú sa akékoľvek hranice. Pretože my si vieme predstaviť tvrdú, ostrú a negatívnu kampaň, ak sa rozhodol pán Shooty, že si nás bude maľovať na bilboarde, nech si nás maľuje koľko chce, ak sa niekto rozhodne mať tvrdé bilboardy proti nám a podpíše sa pod to, nemáme s tým absolútne žiadny problém. Môže byť aj kampaň založená na kritike veľmi tvrdej toho, čo vláda dosiahla alebo nedosiahla, ale nemôže byť kampaň postavená na zneužívaní mena predsedu vlády a predsedu strany. Nemôže byť kampaň založená na tom, že sa kupujú voličské hlasy vo volebných miestnostiach.
My sme tak isto informovali a predkladáme vám zmluvu o spolupráci, ktorú podpisovala Strana demokratickej ľavice s členmi okrskových volebných komisií. Táto zmluva, ktorú držím v ruke, obsahuje konkrétne mená. Člen okrskovej volebnej komisie za Stranu demokratickej ľavice, opakujem pobočka pravicových strán, že dostane za každý hlas, ktorý dostane SDĽ vo volebnej miestnosti, 0,70 eura. To je v tejto zmluve všetko napísané. Preto je mojou povinnosťou povedať, že sú to postupy, ktoré môžu nastavovať do nasledujúcich rokov a mesiacov čosi, čo sa nemusí dať udržať. Čo budú robiť títo páni, ak sa voliči rozhodnú na základe takýchto podvrhov im dať moc? Ako budú tú moc používať? Čo sa všetko bude diať? Ako si môže niekto takéto niečo dovoliť?
Urobil SMER   sociálna demokracia niečo také, že by sfalšoval podpis nejakého politika a rozposlal by v jeho mene listy? Podpísali sme my nejaké zmluvy s členmi okresných a okrskových komisií, aby presviedčali voličov v okrskových volebných miestnostiach, aby dávali hlasy našej strane? Lepíme nálepky po autách a znehodnocujeme sklá pod logom nejakej inej politickej strany? Robíme také veci, že našim firmám, ktoré môžu mať našich sympatizantov, napríklad môže byť nejaký člen SMERu   sociálna demokracia, ktorý - napríklad Steam and Coffee - aby som bol presný, že by Steam and Coffee mal na jedálnom lístku napísané, že ak prídete v pondelok do reštaurácie a donesiete nám volebné lístky strán opozície, tak dostanete 10 percentnú zľavu na jedlo? Tak to snáď už nie je možné. Je to niečo, čo zakladá trendy, ktoré tu nikdy neboli.
Osemnásť rokov pôsobím na slovenskej politickej scéne a toľkoto špinavosti vo vzťahu k jednej vládnej strane tu nikdy nebolo. A potrebujeme na tieto veci takýmto spôsobom upozorniť a môžem len veriť, že s tým budete pracovať. Ale opakujem, všetko, čo som teraz povedal, máme podložené konkrétnymi vecami a bol by som rád, ak by ste o tom slovenskú verejnosť informovali."