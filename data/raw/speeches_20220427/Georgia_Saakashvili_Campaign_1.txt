საქართველოში ტირანი, სატანის რეჟიმი დაამხო არა მხოლოდ მიხეილ სააკაშვილმა, ზურაბ ჟვანიამ და ნინო ბურჯანაძემ, არა რამდნიმე ათეულმა პარლამენტარმა და პოლიტიკურმა ლიდერმა არამედ შევარდნაძე დამთავრდა მაშინ როცა რამდენიმე ათას ადამიანს ესროლეს ზუგდიდში და ამ ყაჩაღებს ნიღბები ჩამოხსნეს. შევარდნაძე დამთავრდა მაშინ, როცა ზუგდიდში ხალხი ნასროლ ტყვიებს არ შეუშინდა;
შევარდნაძე დამთავრდა მაშინ, როცა ახმეტიდან თბილისისკენ მომავალ ნინა ოსიფოვას ესროლეს, ზუგდიდელ რეზო ლაგვილავას და ლუიზა ფიფია ესროლეს
შევარდნაძე დამთავრდა მაშინ, როცა თბილისისკენ მომავალ წალენჯიხის ავტობუსიდან „ბიბისი“-ს ჟურნალისტები პირდაპირ ჩართვებს გადასცემდნენ... საქართველოში დამარცხდა ტირანის რეჟიმი და ეს თქვენი დამსახურებაა, ხალხო!
როდესაც ჩვენ პარლამენტის სხდომაზე შევედით და მოვითხოვეთ, ნინო ბურჯანაძეს წაეყვანა სხდომა, ვაპირებდით ცივილიზებულად უკან გასვლას, მაგრამ იქ შემოვიდა 30-მდე ავტომატიანი შეიარაღებული ბანდიტი და მაშინვე ვთქვი, არ უნდათ ცივილიზებულად საქმის გადაწყვეტა? ბიჭებო ვისაც ძალა გერჩით, შემომყევით... დარბაზში დარჩენილი იყო ერთი ნინო და ეს ბანდიტები, შემომყვა 5-6 ბიჭი, უიარაღო. ვარდებით ხელში რომ დაგვინახეს, კუდამოძუებულები გაიქცნენ. ეს არის ჩვენი გამარჯვება. მადლობა უფალს, ყველაფერი მშვიდობიანად დამთავრდა... … ასე რომ, ჩვენი გამარჯვება მხოლოდ იღბლის შედეგი არ არის. რა თქმა უნდა, მთელი ეს პეროპდი ღმერთი გვმფარაველობდა. გადამწყვეტი ბრძოლა მთავარანგელოზ მიქაელის სახელობის დღეს დავიწყეთ. ერთმანეთს შევფიცეთ, რომ წმინდა გიორგის ბრწყინვალე დღესასწაულს გავიმარჯვებდით და ამიტომ მთელმა მსოფლიომ საქართველო გველეშაპის დამარცხების და წმინდა გიორგის გამარჯვების სიმბოლოდ აღიქვა.
ახალი სახელმწიფო საკუთარი ხელებით უნდა ავაშენოთ, მარტო ჩემი ხელები ამ საქმეს არ ეყოფა. ჩემს ხელებს მხოლოდ ერთ დროშის დაჭერა შეუძლია. ძლიერი ქვეყანა ჩვენი ერთობლივი ძალისხმევით უნდა შედგეს. როცა გურამ აბსანძე ჩვენთან ერთად ზუგდიდიდან წამოვიდა, მას ბევრად მეტი რამ ქონდა დასაკარგი, ვიდრე მე, მაგრამ ერთი წუთით წარბი არ შეუხრია, ერთ წუთს გვერდზე არ გამდგარა. იმ დღეებში გამოჩნდა, ვინ არის ვაჟკაცი და გამბედავი. გოგი ოჩიაურთან და მუხრან მაჭავარიანთან ერთად ინტელიგენციამ დაგვიჭირა მხარი და ეს ნიშნავს იმას, რომ ეროვნულ მუხტს საქართველოში ვერავინ ჩაკლავს, ეს არის ის ხალხი რომელიც სუფთა და პატიოსანი ხელებით მოვიდა დღემდე.
ჩვენ იმისთვის კი არ მოვსულვართ, რომ ერთი კლანი ჩავანაცვლოთ მეორე კლანით. ჩვენ იმიტომ კი არ მოგვიხდენია ეს რევოლუცია, რომ ხელისუფლებაში მოვიდნენ სააკაშვილის, ჟვანიას, ბურჯანაძის ახლობლები და ნათესავები. ჩვენ მოვედით, რათა ერთად ავაშენოთ სრულიად სხვა სახის ქვეყანა, სადაც პატიოსანი, წესიერი ხალხი შეძლებს ქვეყნის აღმშენებლობაში მონაწილეობის მიღებას. ჩვენ არ დავუშვებთ იმას, რომ ვინმემ თქვენი მონაპოვარი ვიწრო ინტერესებისთვის გამოიყენოს. მიშა მაჭავარიანი ჩემი კარგი მეგობარია და მიმაჩნია, რომ ის ძალიან პატიოსანი ადამიანია... ვიღაცამ მიიჩნია, რომ მისი სიმამრი უნდა დანიშნულიყო ერთ-ერთ მაღალ თანამდებობაზე. მე და ზურაბ ჟვანიამ მოვილაპარკეთ და გამოვაცხადეთ, გაძლევთ ექვს საათს, რომ მაჭავარიანის სიმამრი გაათავისუფლოთ თანამდებობიდან, არა იმიტომ, რომ ის ცუდია, მაგრამ იპოვეთ ნებისმიერი სხვა, რომელიც არ იქნება ჩვენი პარტიის აქტივისტის ნათესავი ან მეგობარი. ხალხმა უნდა დაინახოს, რომ ის, რაც 23 ნოემბერს მოხდა არ მომხდარა იმისათვის, რომ ვიღაცამ თავისი ახლობლები გაიყვანოს მაღალ თანამდებობებზე. აი, გუშინ კიდევ ახალი ამბავი გავიგე ტელევიზიით: ზურაბ ცქიტიშვილს, პარლამენტის კომიტეტის ყოფილ თავმჯდომარეს, გაუქანებია და თავისი შვილი დაუნიშნავს საავიაციო კომიტეტის თავმჯდომარის პირველ მოადგილედ. ახლა ოთხს უკლია ოცხდახუთი წუთი, ვაძლევ ბატონ ჭანკოტაძეს ორ საათს - ან ცქიტიშვილი მოაშოროს იქაურობას, ან ჭანკოტაძე ჩაჯდება ციხეში. ჩვენ იმიტომ არ გვიბძოლია რომ , რომ ზურაბ ცქვიტიშვილის შვილი დავასაქმოთ, ან მაჭავარიანის და ჟვანიას სიმამრები მოვაწყოთ სამსახურში. ვიბრძოლეთ იმისათვის, რომ თითოეულ ქართველს პატიოსნებით, შრომით და წესიერებით გაეხსნას გზა.
დიახ, მე ვიძლები მითითებებს, რომ ყველა, ვინც დასაჭერია, დაჭერილ და დაპატიმრებულ იქნეს! ადამიანის უფლებები მაშინ გაახსენდათ, როცა მათ მუცლებს რაღაც შეეხო. ჩვენ არავის არაფერს შევარჩენთ,  ლევან მამალაძე თავის დასაცავად რა ფულით ქირაობს ადვოკატებს? რა ფულით სწავლობს მოსკოვის აკადემიაში და რა ფულით ცხოვრობს ხუთვარსკვლავიან სასტუმროში? ეს ხომ თქვენი, ხალხის ფულია. ვინც ეს სისტემა შექმნა, ჩვენგან დანდობა არ ექნება. თუ ჩვენი მეგობარი რუსეთი მამალაძეს არ გადმოგვცემს, მას ვპირდები, რომ მისი ყველა სახლი, მანქანა, ცხენი, ნათესავზე გადაფორმებული საბანკო ანგარიშიები ჩამოერთმევა და ქართველ ხალხს დაუბრუნდება.

ძალიან გთხოვთ, არ დავარღვიოთ ერთიანობა, ჩემს, ზურაბისა და ნინოს ერთიანობას ვერავინ შეარყევს. ჩემთან დღეში ათამდე ძველი მთავრობის წევრი მოდის და მეუბნება, ჟვანია შენი მტერია, არ ენდოო, ჩვენ ვართ შენი მეგობრები, ჟვანიამ და ბურძანაძემ დამავალეს, რომ შენზე შემეკრიბა კომპრომატებიო. ხალხო, გაიგეთ, მე  შევარდნაძე არა ვარ და ჩემთან ასეთი მეთოდები არ ჭრის. არ გამოვა ჩემგან ინტრიგანი და დამბალანსებელი, მე მინდა მეგობრობის ხელი გავუწოდო ყველას, ვინც ამ ხელს მიიღებს, იხეირებს. 
***
ნურავინ გვაშანტაჟებს აჭარის თემით, შეწყვიტონ, თორემ კარგს არაფერს გადაეყრებიან. შევარდნაძესაც ეგონა, რომ საქართველო მისი იყო, აჭარა არ არის ასლან აბაშიძის კუთვნილება.  ვინც გადაწყვეტს აჭარლების ნაცვლად რამეს, რომ აჭარლები “ციხეში” მოამწყვდიოს, შემოავლოს ბარიერები და თავის საკუთრებად გამოაცხადოს, ასეთი ადამიანებისთვის მე ოთხი კედელი უკვე გამზადებული მაქვს! როგორც ამბობენ, შევარდნაძის გადაგდება შეუძლებელია, 30 წელია არისო, ახლა გვეუბნებიან, აჭარას დავკარგავთო... მე მზად ვარ, ძალიან დიდ პიროვნულ დათმობებზე წავიდე აბაშიძესთან, მაგრამ - მხოლოდ პიროვნულზე და არა საქართველოს ინტერესების ხარჯზე, თამაშს აღარ მოვითმენთ.... საქართველოს ხარჯზე დათმობები აღარასოდეს იქნება. თუ ვინმეს საქართველოდან გასვლა უნდა, თუ ასლან აბაშიძეს საქართველოდან გასვლა უნდა, ჩაჯდეს მანქანაში და წავიდეს, ხუთი წუთის სავალია საზღვარი მისი სახლიდან, მაგრამ აჭარას თან ვერავინ გაიყოლებს.  საქართველოს აუცილებლად გავამთლიანებთ.
***
ჩვენ ძალიან თბილი ურთიერთობები გვაქვს ჩვენს მეზობელ ქვეყნებთან - აზერბაიჯანთან, სომხეთთან, თურქეთთან. რუსეთს უნდა ესმოდეს, ჩვენ გვინდა რუსეთთან მეგობრობა, მაგრამ ჩვენ სხვა არჩევანიც გვაქვს- უკრაინა გახდება რეგიონული ზესახემწიფო, რომელსაც ძლიერი სამხედრო ძალები ჰყავს, აქვს ძლიერი ეკონომიკა და ემზადება ნატოში შესასვლელად. ჩვენ მზად ვართ დავივიწყოთ ის, რაც გააკეთა რუსეთმა აფხაზეთში, სამაჩაბლოში. ჩვენ მზად ვართ, თვალი დავხუჭოთ ბევრ რამეზე, ოღონდ რუსეთი ამიერიდან მიხვდეს, რომ საქართველო მისი ვასალი არ არის, რომ საქართველო სახელმწიფოა, რომელსაც მთელმა მსოფლიომ ანგარიში უნდა გაუწიოს...“ ჩვენ მზად ვართ დიალოგისთვის, მაგრამ არა ისეთისთვის, როგორსაც შევარდნაძე აწარმოებდა, არამედ გამჭირვალე, ნათელი დიალოგისთვის კომპრომისების საძებნელად. გპირდებით, რომ სააკაშვილის მმართველობა იქნება თქვენი, ხალხის მმართველობა. იქნება საქართველოს გამთლიანება აზერბაიჯანიდან სარფამდე, როკის გვირაბიდან ფსოუმდე. ჩვენ აუცილებლად გავალთ ფსოუზე და ჩვენს ძმებ  აფხაზებთან ერთად აღვადგეთ საქართველოს მთლიანობას.
***
მინდა ვუთხრა ყველას, თქვენ გაქვთ ბოლო შანსი. ჩვენი მატარებელი, რომელსაც ახალი საქართველო ჰქვია, ჯერ არ დაძრულა ბაქნიდან. 4 იანვრამდე ყველას შეუძლია იყიდოს ბილეთი ამ მატარებელზე, იჩქარეთ პლაცკარტში მაინც მოხვდებით. მაგრამ 4 იანვარს, როცა მემანქანე დაქოქავს ამ მატარებელს, ჩვენ ისეთი სიჩქარით გავქროლდებით, რომ შეიძლება ვერც ხმა მოგაწვდინოთ და ვერც წერილი დაგვაწიოთ... რუსეთიდან ხშიად ისმის მუქარა, რომ საქართველოში არჩევნები არ ჩატარდება, რომ ხალხი არჩევნებზე არ მივა. ამას ხშირად იმეორებენ ქართველი პოლიტიკოსებიც, რომლებიც დადიან ხან მოსკოვში, ხან - ბათუმში. საინტერესოა, რა იციან ისეთი მოსკოვში, რაც არ ვიცით ჩვენ. ჩვენი გამოკითხვით, საქართველოს მოსახლეობა მზადაა მოვიდეს არჩევნებზე და საქართველოს მომავალს დაუჭიროს მხარი. კიდევ, მინდა ვთქვა იმათ საყურადღებოდ, ვინც 4 იანვრამდე ქართველი ხალხის შეშინებას გეგმავს და საქართველოს ნაღმებზე აფეთქებას უპირებს: არავის ვაპატიებთ ნაღმების დადებას ქართველი ხალხისთვის. თქვენ, ვინც ამ ნაღმებს დებთ, ბოლოს თავად აფეთქდებით და სამუდამოდ მოშორდებით ამ ქვეყანას. მინდა იცოდეს ყველამ ვინც საქართველოში სიტუაციის არევას აპირებს, ის ხანჯალი შენახული მაქვს და ნამდვილად გამოვიყენებ. არ ამომაღებინონ ქარქაშიდან, თორემ ჩვენ თუ ხანჯალს ვიშიშვლებთ, ის ქარქაშში უბრალოდ აღარ ჩაეგება.



