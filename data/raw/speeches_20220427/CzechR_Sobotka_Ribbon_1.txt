29. 8. 2015 10:36
Projev premiéra Bohuslava Sobotky při slavnostním zahájení Národních dožínek 2015 v Českých Budějovicích
https://www.vlada.cz/cz/clenove-vlady/premier/projevy/projev-premiera-bohuslava-sobotky-pri-slavnostnim-zahajeni-narodnich-dozinek-2015-v-ceskych-budejovicich-133936/

Předseda vlády Bohuslav Sobotka se zúčastnil zahájení Národních dožínek, 29. srpna 2015.
Předseda vlády ČR Bohuslav Sobotka společně s ministrem zemědělství Marianem Jurečkou v sobotu 29. srpna 2015 navštívil 42. ročník mezinárodní výstavy Země živitelka a slavnostně zahájil Národní dožínky 2015 v Českých Budějovicích.


Projev premiéra Bohuslava Sobotky při slavnostním zahájení Národních dožínek 2015 v Českých Budějovicích
Vážený pane hejtmane, vážený pane biskupe, pane ministře, dámy a pánové,

jsem velmi rád, že jsem mohl opět po roce dorazit na Národní dožínky, jsem také rád, že jsem mohl dojet do jižních Čech, protože jsem tu napůl doma, polovina mé rodiny pochází z Jihočeského kraje. Především jsem velmi rád, že tady na místě mohu při příležitosti oslav ukončení sklizně poděkovat zemědělcům za celoroční poctivou práci.

Zemědělství nikdy v historii nebylo jenom podnikáním, vždy to bylo především hospodaření a péče o krajinu. Když se tu hovořilo o práci, tak pracovat musí také vláda. Já jsem velmi rád, že české ekonomice se daří. My rosteme dnes skoro nejrychleji v rámci Evropy.

Je velmi důležité, aby se dařilo také našim zemědělcům. Pro to se snažíme vytvářet také náležité podmínky. Jsem rád, že v uplynulém roce se nám podařilo obnovit zelenou naftu, což byla tradiční podpora pro naše zemědělce. Jsem také rád, že se podařilo předložit novelu zákona o významné tržní síle. Mohu Vám říci, že to je opravdu velká bitva. Řetězce se brání tomu, abychom tuto novelu prosadili. V parlamentu nasazují všechny prostředky, ale chci slíbit Vám, zástupcům veřejnosti, i Vám zástupcům zemědělců, že vláda to nevzdá. Jsme připraveni novelu zákona o významné tržní síle prosadit. Je velmi důležité, aby obchodní řetězce, které sílu mají, nediskriminovaly české zemědělce a české a moravské potravináře. Jednoznačně chci garantovat, že vláda neustane a zákon o významné tržní síle prosadíme.

Je tu dnes řeč také o suchu. Všichni se bavíme o letošní úrodě, jak ji sucho poznamenalo. Myslím, že je velmi důležité, a je to také úkolem naší vlády, abychom se připravili na klimatické změny, které přicházejí. Jsem rád, že jsme začali koncepční práci. Musíme připravit taková opatření, abychom se vyrovnali s riziky sucha, nedostatku vody. Musíme udělat vše pro to, aby naše krajina měla opět schopnost vodu zadržovat, aby všechna voda neodtékala. Je to velmi důležité proto, aby naši zemědělci měli do budoucna šanci.

Jsem velmi rád, že tu dnes mohu být s Vámi a chci poděkovat za to, že jste dnes přišli.
Ještě jednou moje poděkování všem poctivým zemědělcům v Čechách, ale také na Moravě.

Hezký den. 
