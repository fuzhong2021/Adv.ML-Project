
Gyurcsány Ferenc beszéde Jászapátiban a Népművészeti alkotóház, 
valamint az Információs Szolgáltató és Kereskedelmi Központ avatásakor
2008. október 3.

Tisztelt Polgármester Úr, Miniszter Úr, Képviselő Urak, Kedves Barátaim!
Az első mondat nemcsak kötelességszerűen, hanem nagyon őszintén is a gratulációé. Amit önök véghezvittek itt az elmúlt időszakban, ahogy a polgármester úr is elmondta, az egyébként a város történetében is példa nélküli. Akinek szerencséje van és járhatja az országot, az tudja, hogy ilyen intenzív városfejlesztés még ebben időszakban, amikor sok minden épül, még most sem mindennapos. 
Gratulálni kell polgármester úrnak, jó képviselője a városnak. Gratulálni kell a képviselő úrnak, a miniszter úrnak. Jászapátinak erős képviselői vannak az országban. Gratulálni kell mindazoknak, akik az elmúlt években megálmodták, hogyan nyer a várost szolgáló új funkciót ez a néhány épület. 
Nagyon sokszor vagyunk úgy a nagy történésekkel, hogy amikor a közepén vagyunk, akkor kevésbé érezzük azt, hogy történelmet, várostörténelmet, országtörténelmet írunk. Pedig azt hiszem, hogy most ez történik, mert nem csak Jászapátira igaz ám, hogy a párját ritkítja az, ami itt most megtörtént ezzel a csaknem fél milliárdos beruházással. 
Ma Magyarország szinte minden szegletében fantasztikus építkezések zajlanak. Hadd mondjak egy-két példát. Nem tudom nem az útépítéssel kezdeni még akkor is, ha tudom, hogy ennek a vidéknek – és itt a képviselőkre, polgármesterekre nézhetek – folyamatosan egyik leginkább igényelt, követelt beruházása az útberuházások sokasága, de nem titkolom, hogy hatalmas büszkeség van bennem, nem a magunk teljesítménye, hanem az ország teljesítménye iránt.
Sehol ennyi utat, ennyi hidat ilyen rövid időszak alatt nem építettek Európa közepén. Valamennyi főutunk lassan az országhatárra ér. Valamennyi. Ma már az M6-os építése zajlik, lassan eldöntjük, hogy az M3-as hogyan megy tovább Nyíregyháza fölött, és a következő időszak feladata, hogy több mint ezer kilométer alacsonyabb rendű utat építsünk. 
Ebben a térségben pedig – jó is, ha mondom – kezdődik a nagy vasútfelújítás időszaka. Szolnok igazán nem lehet ebben az ügyben semleges. Valami olyasmi történik Magyarország közlekedésében, ami az elmúlt 50-60 évben nem fordult elő. És ezt együtt csinálja az ország úgy, hogy közben marad ereje másra is. 
Ha már másról beszélünk. Nézzék, régen volt olyan ambiciózus terv Magyarországon, mint a Vásárhelyi terv. Tudom, vannak, akik még ennél is ambiciózusabbat szeretnének, még gyorsabban építkeznének. Az első tározót átadtuk, és végre most, amikor minden korábbinál több beruházási forrás áll rendelkezésünkre, talán gyorsabb ütemben folytatódhat az építkezés, mint az elmúlt egy-két évben. És ez kiegészül nagyon jelentős vidékfejlesztési programokkal: közlekedésfejlesztéssel, útfejlesztéssel, nemzeti örökségünk részét képező épületek, templomok felújításával. 
Az elmúlt napokban fejeztük be azokat a döntéseket, amelyek arról szóltak, hogyan épül az országban több mint 500 helyen iskola, óvoda, bölcsőde. Több mint 500 helyen. Nyilván jutott nem kevés ebbe a megyébe is. Ma már az a kérdés, hogy miközben a II. világháborút követő időszak legnagyobb iskolaépítési programját csináljuk, hogyan segítsünk azoknak, akiknek ebből az ötszázból sem jutott? Mert az iskolát építeni kell. 
Az pedig rendben van, hogy több az ambíció, mint a lehetőség. Ez viszi előre az országot. Azt hiszem, emiatt nem szomorkodni kell, ennek örülni kell. Nem folytatom a sort. Úgy látom, Magyarország olyan úton halad, amelyről azt fogják majd mondani unokáink, azt fogják majd mondani dédunokáink, hogy: Mertek építkezni és volt hozzá képességük. Az elmúlt két évet követően ma azt mondhatjuk, hogy idén már növekednek a jövedelmek, növekedhet a fogyasztás, a nyugdíjak a törvényben előirányzottnál magasabb mértékben növekednek. Éppen ma jelentettünk be újabb nyugdíjlépéseket. Folytathatnám a sort.
Magyarország hatalmas utat tett meg, s akik ezen az úton együtt jönnek, bár időnként verejtékeznek, de azt hiszem, tele vannak és tele is lehetnek büszkeséggel. Köszönöm a jászságiaknak és köszönöm a jászapátiaknak, hogy nem a panaszkodás útját, nem a lemondás útját, hanem az építkezés útját választották, mert vezet út erre is meg arra is. Természetesen építkezni mindig nehezebb, az fáradságosabb. Panaszkodni könnyebbnek tűnik, csak nem vezet sehova. 
A jászsági ember már sok cifraságot megélt a történelemben, és nemcsak túlélt, hanem építkezett is. Azt remélem és azt kívánom önöknek, hogy ne hagyja önöket cserben az a képességük, hogy a történelemben nagyon nehéz körülmények között is megállták a helyüket. Most, amikor egyébként előre megy az ország szekere – bár időnként göröngyös az út –, előre megy a Jászság és Jászapáti szekere, akkor ne lemondással vagy csalódással vegyék ezt tudomásul.  
Merjenek örülni annak, amit ez az ország csinál és amit önök csinálnak. Azt mondta polgármester úr – és így van ez minden átadás környékén, hogy már a következő programokról beszélnek –, hogy újabb tervek vannak, újabb szándékok fogalmazódnak meg, és ez így van rendjén. Ha valamivel elkészültünk, akkor a következőre kell gondolni. Ez a fajta akarat, ez a fajta ambíció viszi előre az országot. Egyszerre kell ambíció, egyszerre kell türelem, egyszerre kell eltökéltség, határozottság máskor pedig kompromisszumkészség.
A Jászság erejéről volt mindig híres. Mi, akiknek az a megtiszteltetés a részünk, hogy szerepet vállalhatunk az ország, a nemzeti közösség kisebb-nagyobb részének vezetéséből, ebből az erőből is szeretnénk meríteni. Nekünk fontos, hogy önökből árad ez a fajta cselekvőkészség, mert azt a küzdelmet, amelyet folytatni kell, azt nem lehet anélkül folytatni, hogy önöktől ne azt az üzenetet kapnánk újra és újra, hogy: Tessék csinálni, tessék végigvinni, tessék megküzdeni. 
Azt tudom mondani önöknek – és nyilván ugyanezt gondolja a polgármester úr is, a képviselő kollegák, a miniszter úr is, mindazok, akik vezetik a várost, vezetik az országot –, hogy értjük és halljuk ezeket az üzeneteket. És nem is fogjuk annyiban hagyni. Építkezni fogunk, és ezt az ügyet, amelyet elvállaltunk, azt hiszem, hogy önökkel együtt sikerre is fogjuk vinni. Gratulálok még egyszer ahhoz, amit elértek! Ne csüggedjenek, új tervekre, új programokra fel!
Köszönöm szépen, hogy meghallgattak.

					