    a) Prezentarea, dezbatereaşiacordareavotului de încredere al ParlamentuluiasupraprogramuluişilisteiGuvernului/Speech given at the swearing in of his new cabinet following the general elections in November-December 2012 - cabinet list and program
http://www.cdep.ro/pls/steno/steno.stenograma?ids=7184&idm=3&idl=1

Domnul Victor-Viorel Ponta - candidatul desemnat pentru funcţia de prim-ministru:
Prea-Fericirea Voastră Părinte Patriarh,
Înalt Prea-Sfinţia Voastră Arhiepiscop Mitropolit,
Domnilor preşedinţi ai Curţii Constituţionale şi Curţii de Conturi,
Domnule Avocat al Poporului,
Stimaţi invitaţi,
Domnilor preşedinţi ai Senatului şi Camerei Deputaţilor,
Doamnelor şi domnilor deputaţi şi senatori,
Este, pentru mine, o mare onoare să mă aflu astăzi în faţa dumneavoastră în îndeplinirea procedurii constituţionale prin care dumneavoastră, reprezentanţii poporului român, întruniţi în şedinţa comună a Parlamentului, urmează să examinaţi şi să daţi votul de încredere unei echipe guvernamentale şi unui program pe care îl susţin şi pe care îl consider, în acest moment, necesar pentru viitorul României.
Mandatul care poate să înceapă astăzi, prin votul dumneavoastră, îl solicit într-o zi cu totul şi cu totul specială, o zi care, în primul şi-n primul rând, ne aminteşte de faptul că în urmă cu exact 23 de ani un alt regim politic îşi începea sfârşitul şi noi, ca ţară, ca naţiune, am intrat într-o nouă lume, pe care am sperat-o să fie o lume mai bună, o lume mai corectă, o lume mai dreaptă.
Îmi permit să fac aceeaşi comparaţie şi să cred că astăzi se sfârşeşte o lume politică, evident. Lumea creată de divinitate nu se sfârşeşte nici pentru mayaşi, nici pentru creştini, nici pentru cei crezând în alte religii, dar o lume politică şi un tip de organizare a societăţii noastre trebuie să înceteze astăzi.
Important este şi responsabilitatea mea în faţa dumneavoastră este să prezint modul în care Guvernul pentru care cer votul de încredere înţelege să propună poporului român, ţării, dumneavoastră, reprezentanţii aleşi ai poporului român, viitorul acestei ţări, această nouă lume pe care îmi doresc să o începem cu toţii astăzi.
Vreau să mulţumesc încă o dată celor care au votat în data de 9 decembrie pentru şansa extraordinară pe care o acordă acestui nou început, însă astăzi voi vorbi nu doar pentru cei care au votat, fie pe 29 iulie, fie pe 10 iunie, ci şi pentru cei care nu s-au prezentat la vot sau pentru cei care au votat pentru partidele care astăzi se află în opoziţie. Responsabilitatea şi obligaţia Guvernului României sunt egale faţă de toţi cetăţenii României. Sigurul lucru pe care vreau şi pot să-l spun este să mulţumesc în mod clar celor care au votat pentru ideea unui guvern susţinut de forţele politice care sunt reprezentate în actualul Guvern.
Românii şi-au câştigat în acest an, 2012, întâi în stradă, după aceea, mult mai important, la vot, dreptul de a solicita o schimbare, de a solicita o schimbare fundamentală, de a pune capăt în mod simbolic unui regim politic şi, evident, şi-au pus speranţe, uriaşe speranţe, într-o nouă societate şi într-un nou mod de a fi condusă această nouă societate.
Vreau să fac de la început un apel, în primul rând, către membrii Guvernului, dar şi către dumneavoastră, către membrii Parlamentului, să încercăm să nu uităm că democraţia reprezentativă presupune exact acest lucru: să ştim pe cine reprezentăm, să ne facem datoria faţă de cei care ne-au trimis aici, în Parlament sau în Guvern, şi să încercăm să-i dezamăgim cât mai puţin posibil.
Aş vrea să spun foarte puţine lucruri despre ceea ce a fost până azi sau, poate, doar în comparaţie cu ceea ce propun pentru următorii patru ani. Lumea pe care, sper, s-o lăsăm în urmă începând de astăzi este o lume politică, o societate frământată de dispute politice, multe dintre ele subiective şi meschine, de izolarea oamenilor politici faţă de realităţile şi nevoile societăţii, de ură, de ceartă, de dezbinare, de austeritate dublată însă, din păcate, de delapidarea şi jaful produs în banii publici, bani obţinuţi din taxele şi din munca membrilor societăţii, de dispreţul cu care cetăţenii au fost trataţi de către cei care-i conduc, de incompetenţă şi aroganţă. Şi cred că astăzi cu toţii, putere, opoziţie, trebuie să facem un angajament ca aceste lucruri rele, aceste lucruri care ne-au dezbinat şi care, sigur, au dus şi la o sancţiune politică la vot pentru cei care au condus România, să le evităm în viitor şi să le considerăm erori comune, responsabilitate comună şi lecţie comună pentru toţi care ne aflăm astăzi în Parlamentul României.
Îmi doresc foarte mult ca, începând de astăzi, lumea nouă pe care avem obligaţia s-o construim să arate că există lucruri mult mai importante, mult mai importante decât disputa politică, că există în această ţară nevoia de a vorbi despre cele peste două milioane de români care şi-au părăsit ţara şi şi-au căutat viitorul dincolo de graniţele sale, cea mai mare migraţie a poporului român cunoscută vreodată în istorie, trebuie să vorbim despre tinerii care, în mod sigur, cei mai mulţi dintre ei nu au venit la vot, neavând speranţe nici în cei care ne aflăm la majoritate, nici în cei din minoritate, trebuie să vorbim despre proiecte de succes, nu doar despre eşecuri şi dezastre, trebuie să vorbim despre sportivi şi artişti, cu care ne mândrim cu adevărat, nu doar de acei reprezentanţi ai poporului nostru de care ne ruşinăm.
Trebuie să vorbim despre medici, despre profesori, despre pompieri şi despre poliţişti, care astăzi, când noi suntem aici, în Palatul Parlamentului, se luptă cu zăpezi, se luptă să salveze vieţi, se luptă să-şi facă datoria faţă de cetăţenii României.
Trebuie să vorbim despre funcţionari incoruptibili şi funcţionari care nu reprezintă doar interese politice, ci în primul rând competenţă administrativă, despre pacienţi care aşteaptă să fie trataţi decent şi în primul rând cu respect, despre plătitori corecţi de taxe, care sunt favorizaţi, faţă de cei care înţeleg că mita şi birocraţia sunt în avantajul lor.
Trebuie să vorbim despre o majoritate tăcută, acea majoritate care nu a venit la vot, nici pe 10 iunie, nici pe 29 iulie, nici pe 9 decembrie, sancţionându-ne, practic, pe toţi sau încercând să ne tragă acest semnal de alarmă, cărora îmi doresc ca astăzi, nu doar prin discurs, ci mai ales prin acţiunile noului Guvern, să le transmit un mesaj, că i-am auzit, că mesajul lor tăcut este important şi că am aceeaşi obligaţie faţă de ei, aşa cum am faţă de cei care ne-au sprijinit şi ne-au votat în toată această perioadă.
2012 a fost pentru forţa politică câştigătoare în alegeri anul victoriei, anul în care am luptat nu doar ca oameni politici, media, societate civilă, reprezentanţi activi ai societăţii, pentru o lume mai bună, pentru îndreptarea abuzurilor, pentru sancţionarea celor pe care noi îi consideram vinovaţi. Acest an se încheie şi se încheie cu câteva zile înainte, iar obligativitatea noastră este ca anii 2013 şi 2016 să fie anii reconstrucţiei şi mai ales anii reconcilierii între noi, membrii societăţii, între noi, cei care am dus acest război, toţi împotriva tuturor, din care au rămas atât de multe lucruri pierdute şi atât de multe destine distruse.
Îmi doresc, de asemenea, să fie anii stabilităţii, anii predictibilităţii şi nu întâmplător astăzi - sau poate întâmplător, dar cred că nimic nu e întâmplător, de fapt, în societatea actuală -, astăzi, pentru milioanele de români care au credite în euro, tocmai printr-un mesaj de stabilitate şi de predictibilitate ce este cel mai mic curs din ultimele şapte luni, doar un mesaj, doar o idee a ceea ce poate să ne aducă stabilitatea şi seriozitatea pentru binele şi bunăstarea noastră comună.
Nu vreau însă ca în perioada următoare să uităm un lucru esenţial, despre care am vorbit nu doar în campanie: cred că trebuie să facem dreptate, cred că trebuie să le facem dreptate oamenilor, cred că trebuie să avem o justiţie independentă şi imparţială. Dar când vorbesc de dreptate, mă refer la dreptate socială, la dreptatea tuturor celor care au suferit în mod nedrept în această perioadă.
Vreau să spun doar câteva cuvinte despre mandatul special de şapte luni, pe care alături de mulţi colegi, aici prezenţi şi de alţi colegi care nu se mai regăsesc în Guvern, am încercat să-l ducem la bun sfârşit.
Vreau să mulţumesc vicepremierului, ministrul finanţelor publice, domnului Florin Georgescu. Vreau să mulţumesc celorlalţi miniştri, domnului Dobriţoiu, doamnei Andronescu, cei care mi-au fost alături în aceste şapte luni. Pentru mine a fost o onoare să lucrez alături de ei. Vreau să le mulţumesc miniştrilor care au fost deja în Guvern şi care astăzi se află alături de mine.
Cred că am reuşit să dovedim în aceste şapte luni un singur lucru: că putem să guvernăm altfel, că putem să ne ţinem de cuvânt şi că putem să învăţăm din greşelile celor care au fost înaintea noastră. Îmi doresc ca acest prim semnal pe care românii l-au apreciat prin votul din 9 decembrie să se dovedească un semnal corect pentru anii care urmează.
Va urma un mandat decisiv pentru viitorul României până în 2016, dar tot ceea ce vom face în aceşti ani va construi România, care în 2018 va aniversa o sută de ani de la Marea Unire, va construi România, care în 2019 va asigura preşedinţia Uniunii Europene, un ideal şi un obiectiv politic atât de important pentru noi, ca ţară.
Ţine doar de noi, cei care conducem, fie la putere, fie în opoziţie, cei care reprezentăm România, să înţelegem că trebuie să facem o România mai bună nu pentru cei din afara graniţelor ţării, ci în primul rând pentru cetăţenii României, pentru a putea spune partenerilor şi prietenilor noştri, europeni, americani, din toate colţurile lumii, că suntem o naţiune demnă, că suntem o ţară care învaţă din propriile greşeli şi că putem, cu demnitate, dar şi cu realism, să ne construim un viitor european şi un viitor democratic.
Este foarte important, pentru cei care ne-au votat şi ne-au adus la putere, să arătăm că putem să fim loiali, că putem să facem acea Românie puternică, pe care sunt convins că şi-o doresc chiar şi cei aflaţi în opoziţie, chiar şi cei care au votat cu un alt partid, chiar şi cei care nu au votat, un ideal comun în jurul căruia putem să ne strângem cu adevărat toate forţele şi un ideal comun pe care eu îl consider realizabil.
Vreau să spun încă o dată că cei care ne-au votat ne-au acordat o mare onoare, dar, în acelaşi timp, o mare responsabilitate. Cei care nu ne-au votat trebuie să ştie că vor fi trataţi egal şi corect, iar cei care nu au venit la vot să ştie că un guvern trebuie să-i trateze, în egală măsură, şi pe cei care nu au încredere în nicio forţă politică şi să le dovedească faptul că întotdeauna o democraţie, cu defectele sale, este mai bună sau este cel mai mic rău dintre formele de organizare a societăţii cunoscute până în prezent.
Aş vrea, stimaţi colegi, să-mi permiteţi să vorbesc despre angajamentele acestui Guvern, pentru care cer votul dumneavoastră de încredere.
S-a vorbit foarte mult, în ultimele zile, despre pacte, despre convenţii, între preşedinte şi prim-ministru, între forţele politice. Vreau să spun încă o dată că cel mai important pact pe care un guvern naţional, un guvern patriot şi un parlament naţional îl poate avea este pactul cu cetăţenii României. Acela este, într-adevăr, cel mai important, acela trebuie şi va fi pe primul loc. Şi vreau să spun celor care au înţeles să semneze acest pact cu actualul Guvern, şi în 10 iunie, şi în 29 iulie, şi în 9 decembrie, că acest Guvern va face tot ce este în puterile noastre pentru a ne respecta pactul cu poporul român. Încerc şi vom încerca, cu umilinţă, cu smerenie, cu modestie, să evităm greşelile pe care le-am criticat atât de des când eram în opoziţie, greşelile care i-au costat atât de mult pe cei aflaţi anterior la guvernare.
Ştiu foarte bine că aroganţa, lipsa de comunicare, necinstea nu sunt apanajul unei singure forţe politice. Au fost mai pregnante în ultimii ani la cei aflaţi la guvernare. Este însă obligaţia mea, ca prim-ministru, ca lider politic, să am grijă ca aceleaşi boli să nu apară în nouă guvernare şi acesta îl consider principalul angajament în pactul pe care Guvernul îl are cu populaţia României. Vreau să arătăm, în perioada următoare, că nedreptăţile sociale pot fi, într-adevăr, vindecate.
Vreau să le spun pensionarilor, vreau să le spun celor concediaţi, vreau să le spun celor săraci şi defavorizaţi că lupta cu sărăcia este o prioritate pentru Guvernul României, că măsurile de redeschidere a spitalelor, de asigurare a şcolilor, de asigurare a siguranţei fiecăruia dintre noi trebuie şi vor reprezenta priorităţi absolute pentru orice guvern care-şi doreşte dezvoltarea ţării.
Vreau să promovăm o guvernare deschisă, transparentă şi fac, de la această tribună şi în acest moment, un apel sincer la dialog cu opoziţia, cu alte instituţii ale statului, în beneficiul cetăţenilor care ne-au trimis în funcţiile noastre, care ne plătesc salariile, care ne ţin în aceste funcţii până în momentul în care hotărăsc să ne pedepsească şi să ne transmită că există o limită dincolo de care nimic nu mai este scuzabil sau acceptabil.
Vom folosi în beneficiul României toate şansele pe care România le are în acest moment pentru a se dezvolta: fonduri europene, cele pe care în această perioadă le-am folosit mult prea puţin sau deloc şi pe care am reuşit să le deblocăm cu mari eforturi, cu mari cheltuieli şi cu pierderea unor mari oportunităţi, dezvoltarea unor domenii cheie, adevărate domenii de potenţial - şi mă refer la energie şi la agricultură -, mă gândesc la un sprijin real şi cinstit pentru investitorii străini, dar şi pentru investitorii români, pentru că nu vreau să cred că în România există un privilegiu dacă eşti investitor străin faţă de cel român, crearea de locuri de muncă mai bine plătite şi mai stabile.
Vreau să anunţ, încă de acum, ca intenţie clar asumată a actualului Guvern, respectarea şi continuarea relaţiilor pe care le avem cu instituţiile financiare internaţionale. Nu tot ceea ce ne propune FMI, Comisia Europeană sau Banca Mondială este întotdeauna perfect. Avem obligaţia să negociem, în numele României, dar, în acelaşi timp, avem obligaţia să avem un nou acord preventiv, să arătăm seriozitate şi să arătăm că avem din ce în ce mai puţină nevoie, în anii care urmează, de cineva care să ne controleze dacă facem ceea ce este bine, de fapt, pentru ţara noastră. Este extrem de important să avem un asemenea acord, un asemenea angajament asumat. Pentru că România, în acest moment, se află într-o Uniune Europeană în plină furtună economică şi financiară, România trebuie să treacă, alături de toate ţările europene, peste această perioadă dificilă şi să ne îndreptăm din nou spre creştere economică, creare de locuri de muncă şi dezvoltare.
Vreau să spun încă o dată, fără să mă mai refer la acuzaţiile nedrepte sau neîntemeiate din trecut, eu personal, ca om politic dar şi ca prim-ministru: toţi membrii Guvernului pe care vi-i propun astăzi sunt oameni care cred sincer, dincolo de orice justificări cerute sau necerute, că viitorul României este un viitor european, alături de ţările din Uniunea Europeană, că respectarea angajamentelor noastre internaţionale, ca membri ai NATO, ca membri ai celorlalte structuri internaţionale, a reprezentat întotdeauna un set de valori de la care nimeni nu a dorit să se îndepărteze. Bătălia politică din acest an fierbinte a pus în discuţie elemente fundamentale şi-mi doresc ca, de astăzi începând, bătălia politică să se canalizeze pe altceva, şi nu pe atacarea adversarului politic, atacând, de fapt, fundamentele politicilor strategice pe care România trebuie să le aibă în continuare.
Vreau să precizez că va constitui, în continuare, o prioritate gestionarea corectă a banilor publici şi reducerea risipei. Sunt mai mulţi miniştri, membri ai Cabinetului. Dumneavoastră, parlamentarii, prin efectele legii, sunteţi mai mulţi ca număr, sper şi mai valoroşi decât cei care am fost în vechiul Parlament.
Am anunţat şi anunţ încă o dată: cheltuielile Guvernului central nu vor creşte cu niciun leu, cu niciun om angajat în plus. Este vorba de o reîmpărţire a responsabilităţii în faţa mea, în primul rând, ca prim-ministru, în faţa societăţii, în faţa dumneavoastră, ca Parlament, care aveţi dreptul constituţional de a cenzura activitatea Guvernului.
Fac un apel însă şi către dumneavoastră, să arătăm, împreună, că nu vom cheltui în această perioadă dificilă, în care cerem sacrificii profesorilor, medicilor, pensionarilor, nu vom cheltui noi, în primul rând, niciun leu în plus. Şi sunt convins că veţi înţelege acest mesaj al meu ca un mesaj pe care vreau să-l dăm către societatea românească.
Vom menţine un nivel adecvat a ceea ce se numeşte, în termeni economici, buffer-ul bugetar, acea rezervă care ne va permite să nu fim niciodată descoperiţi, aşa cum am fost în 2009, în faţa unei furtuni neaşteptate pe pieţele internaţionale.
Vom asigura un management prudent al datoriei publice, pentru că, da, sunt suficient de tânăr şi-mi doresc să fiu suficient de responsabil să nu las, când nu voi mai fi prim-ministru, viitorului Guvern, viitoarei generaţii o datorie din ce în ce mai mare pe care trebuie s-o plătească.
Vom plăti, în 2013 şi în anii care urmează, ceea ce România a împrumutat la nevoie, dar aş vrea să fiu un prim-ministru care lasă viitorului Guvern cât mai puţine datorii şi cât mai puţine resurse neexploatate până în acest moment.
Relansarea economică este o obligaţie pentru România şi pentru Uniunea Europeană. Avem nevoie de o fiscalitate corectă pentru investitori şi mai ales de predictibilitate în anii care urmează, o relaţie normală a celor care creează locuri de muncă cu instituţiile statului şi de ducerea până la bun sfârşit a reformelor structurale, exact în acele zone în care interesele politice au fost mari în ultimii ani. Mă refer la energie, la companiile de stat. Acestea trebuie să fie cu adevărat resurse pentru politicile economice şi sociale ale Guvernului, şi nu doar puşculiţe pentru diverse forţe politice şi pentru diverşi oameni politici care se schimbă de la guvernare în opoziţie şi din opoziţie la guvernare.
Vreau să fac încă o dată, în faţa dumneavoastră, o explicaţie şi o justificare clară a prezenţei în Guvern a unui ministru pentru fonduri europene. Dincolo de persoana domnului Teodorovici, care şi-a dovedit în aceste luni competenţa, am vrut să pregătim România pentru finalizarea, în condiţii cât mai bune, a exerciţiului financiar 2007 - 2013, dar mai ales să gândim, în anul care urmează, o pregătire a capacităţii administrative a României, pentru ca perioada 2014 - 2020 să nu ne mai găsească la fel de slabi, la fel de puţin capabili să folosim cea mai importantă şi mai ieftină resursă pe care o are România la dispoziţie, şi anume fondurile de coeziune nerambursabile.
Vreau să-l felicit, în acest context, al fondurilor europene - de data aceasta vorbim despre Politica Agricolă Comună -, pe ministrul agriculturii şi pe miniştrii anteriori, care au reuşit să absoarbă, aşa cum era nevoie şi cum era necesar, tot ceea ce Uniunea Europeană oferă pe Politica Agricolă Comună.
Însă, în acelaşi timp, vreau să spun că Guvernul actual, alături de toate instituţiile statului, se va bate, la începutul anului viitor, pentru ca fermierii din România să aibă un tratament egal cu fermierii din celelalte ţări europene. Nu vom putea fi niciodată competitivi dacă subvenţiile, dacă sprijinul acordat acestei resurse uriaşe, umane şi naturale pe care România o are nu este pus în valoare în condiţii egale cu competiţia europeană şi competiţia mondială.
Vreau să vorbesc despre cele două domenii despre care am vorbit şi în 7 mai, în faţa acelora dintre dumneavoastră care eraţi şi atunci membri ai Parlamentului. Cele mai nedreptăţite, cele mai umilite domenii din România ultimilor ani au fost exact cele mai importante pentru viitorul unei naţiuni: educaţia şi sănătatea.
Nu vin în faţa dumneavoastră cu promisiuni nerealiste: dublări de bugete, resurse formidabile. Vin în faţa dumneavoastră să spun încă o dată şi să transmit celor care-şi fac datoria faţă de societate în şcoli, în spitale, în ambulanţe că respectul este lucrul pe care putem să-l oferim imediat şi că strategia de investiţii şi de dezvoltare a celor două domenii este esenţială pentru viitorul României.
Vreau însă să vorbesc despre un lucru despre care de multe ori evităm - poate din jenă, poate din ruşine - să vorbim în dezbaterile publice. Problemele grave ale României se duc către ceea ce reprezintă, în acest moment, o umilinţă pentru mulţi dintre cetăţenii români, şi anume sărăcia extremă.
Nu vrem să vorbim ca să nu recunoaştem că există oameni aflaţi dincolo de limita suportabilă a sărăciei, şi încă foarte mulţi. Nu vrem să vorbim despre mortalitatea infantilă, nu vrem să vorbim despre violenţa domestică, nu vrem să vorbim despre maladii eradicate în celelalte ţări europene şi care în România încă creează victime.
Cred că este obligaţia unui Guvern stabil, a unui Guvern legitim nu doar să vorbească, ci să găsească soluţii, aşa cum au găsit ţări din Uniunea Europeană cu care ne comparăm uneori doar la numărul de maşini de lux sau la numărul de imobile. Sunt convins că reducerea inechităţilor sociale şi mai multă solidaritate socială reprezintă o obligaţie pentru noul Guvern.
Vreau să vorbesc despre noua generaţie, despre tinerii din această ţară. Vreau să cred că cel mai tânăr Guvern pe care România l-a avut...
Sunt foarte mulţi colegi, într-adevăr, tineri pentru politică, sunt foarte mândru că este Guvernul cu cele mai multe doamne în compoziţia sa şi încă mai e foarte mult de făcut, pentru că eu cred că nu există, cu adevărat...
Poate o să mă contrazică unul din noii deputaţi, dar eu cred că femeile nu doar au aceleaşi drepturi, dar au şi aceleaşi capacităţi şi aceleaşi aptitudini şi că prejudecăţile societăţii româneşti trebuie confruntate şi trebuie învinse în perioada imediat următoare.
Vreau însă să vorbesc despre tinerii români, cei care nu votează, cei care nu cred că au viitor în România, şi vreau, cu acest Guvern, cu o puternică susţinere parlamentară şi o puternică legitimitate democratică, să gândim cu adevărat o strategie prin care copiii dumneavoastră, prin care tinerii care ne privesc acum să poată să spună că, da, există un viitor pentru ei, în ţara lor. Sunt convins că există această posibilitate. Mă gândesc în special la tinerii din zonele rurale, cei pentru care am redus chiar şcoala obligatorie - să nu mai facă nici şcoală destulă -, cei pentru care singura soluţie este să le arătăm drumul către Spania sau către Italia, cei care, probabil, consideră că România este nu şansa şi locul în care Dumnezeu a hotărât să se nască, ci un ghinion, un blestem şi pentru aceia Guvernul actual va avea şi va reuşi ceea ce nu s-a reuşit până în prezent.
Este extrem de important, prin politici concrete, şi nu doar declaraţii de intenţie, să implementăm programe de stimulare a ocupării forţei de muncă, reducerea drastică a muncii la negru, creşterea numărului de contributori la bugetele de asigurări sociale de sănătate şi de şomaj. Numai în acest fel vom putea să ne ţinem promisiunile faţă de pensionari şi numai în acest fel putem să-i ajutăm pe cei care se află la marginea societăţii, pentru a-i reinclude social.
Mai vreau să spun un ultim cuvânt, dar extrem de important, către două categorii despre care vorbim, poate, doar de 1 decembrie sau atunci când se întâmplă câte o nenorocire în ţară. Vreau să spun că Armata Română alături de Biserică au rămas, pe drept, în opiniile românilor, acele instituţii în care oamenii au încredere. Trebuie să tratăm cu respect, trebuie să tratăm cu responsabilitate obligaţiile pe care le avem ca membri ai NATO şi vreau să transmit tuturor poliţiştilor, tuturor pompierilor, tuturor celor care duminica, noaptea - cald, frig -, sunt prezenţi tocmai la momentele cele mai dificile că Guvernul pe care-l conduc îi va trata cu respect şi-i va răsplăti, aşa cum sunt răsplătiţi în toate ţările civilizate pentru munca importantă pe care o desfăşoară pentru societate.
Aş vrea să mă refer, de asemenea, la priorităţi politice. Şi vă rog, stimaţi membri ai Parlamentului, să fiţi de acord să colaborăm pentru o nouă Constituţie, o Constituţie care să arate capacitatea de modernizare a României, care să instituie mecanisme clare de evitare a conflictelor instituţionale şi constituţionale în anii care urmează, care să dea supleţea necesară pentru ca nimic să nu depindă de voinţa unui om, ci totul să depindă de reguli acceptate şi respectate de către noi toţi.
Va fi extrem de important - şi domnul viceprim-ministru Dragnea va avea, în faţa mea şi în faţa dumneavoastră, această responsabilitate - ca România, după 1968, în sfârşit, să treacă la o reorganizare administrativ-teritorială care să corespundă realităţilor europene şi necesităţilor unei administraţii moderne.
Sunt un adept convins al ideii de descentralizare, al ideii că omul trebuie să aibă cât mai aproape instituţiile care trebuie să-l servească, al ideii că nu vreau să mai văd primari şi cetăţeni ai acestei ţări venind de la Satu Mare, de la Timişoara, de la Botoşani până în Bucureşti ca să facă anticameră la un ministru, la o curte de justiţie sau la o instituţie publică, atunci când se poate ca lucrul acesta să se întâmple şi să aibă loc cât mai aproape de regiune, cât mai aproape de judeţul în care ei trăiesc.
Avem o obligaţie, stimaţi colegi - Guvernul şi noi toţi, parlamentarii -, să modificăm actualul sistem electoral, un sistem electoral care a generat grave, grave derapaje de la ceea ce înseamnă voinţa democratică a electoratului şi normalitatea funcţionării unui Parlament. Nu doar să reducem numărul de parlamentari, ci să delimităm foarte clar atribuţiile celor două Camere, să arătăm foarte clar de ce Parlamentul este şi trebuie să rămână adevăratul depozitar al voinţei poporului român şi-mi doresc, alături de dumneavoastră, ca parlamentar, în primul rând, nu doar ca prim-ministru, să recâştigăm autoritatea şi prestigiul fără de care această instituţie fundamentală a statului nu poate exista.
Mă simt obligat să dau şi o altă explicaţie în faţa dumneavoastră, a parlamentarilor - de ce am considerat că este util ca în Guvernul pe care vi-l propun să existe un ministru care să se ocupe direct şi să răspundă în faţa mea, în faţa societăţii, de mari proiecte de infrastructură, domnul ministru Dan Şova. Pentru că România a rămas, după 23 de ani, mult în urma nu doar a ţărilor occidentale, ci a ţărilor din zona noastră. Eu cred că în România se pot face autostrăzi. Cred că putem, cu adevărat, să dezvoltăm mari proiecte de infrastructură, cu două condiţii: să avem un responsabil şi să avem voinţa de a face acel proiect, şi nu a de ne face că facem anumite proiecte.
Cred şi-mi doresc ca eficienţa acestei funcţii în Guvern să se dovedească, în anii care vin, un lucru bun şi corect şi voi răspunde în faţa Parlamentului, alături de întregul Guvern, pentru această propunere.
În mod sigur, o bază industrială, o reindustrializare a României, ca şi o reindustrializare a Europei, este o necesitate absolută pentru a rezista într-o lume globală, într-o lume în care competiţia nu se mai poartă între judeţe sau între ţări vecine, ci se poartă între producătorii aflaţi la mii şi zeci de mii de kilometri distanţă.
Cred sincer că acordarea de facilităţi reale şi concrete celor care creează locuri de muncă, dezvoltarea parcurilor industriale, dar mai ales dezvoltarea tehnologiei şi a cercetării - şi acesta este motivul pentru care am propus un ministru care să răspundă direct de cercetare şi de dezvoltare tehnologice - pot asigura României, în anii care urmează, o poziţie de putere, o poziţie care să ne transforme dintr-un hipermarket cumpărător al mărfurilor produse de alţii într-o ţară care poate cu adevărat nu doar să hrănească 80 de milioane de cetăţeni, de oameni, ci să producă produse de înaltă tehnologie şi cu mare valoare adăugată.
Aş vrea să vorbesc puţin doar despre faptul că România, ţară membră a Uniunii Europene, trebuie să aibă o poziţie mult mai clară şi mult mai demnă în ceea ce înseamnă construcţia europeană. Nu vreau să cred că, în anii care urmează, vom sta la Bucureşti sau vom merge la Bruxelles doar ca să luăm la cunoştinţă despre ceea ce au decis alte ţări. România este nu doar a şaptea ţară ca mărime în Uniunea Europeană, dar este o ţară care poate, în mod real, să contribuie la construcţia europeană, o ţară în care niciun fel de dispută politică nu a reuşit să zdruncine fundamental proeuropenismul societăţii noastre şi cred că România nu poate să mai fie un membru de rangul doi al Uniunii Europene. Trebuie să fim la locul pe care-l merităm cu adevărat.
Despre justiţie.
Stimaţi colegi, Mecanismul de Cooperare şi Verificare instituit de Comisia Europeană este important şi, în mod sigur, trebuie să facem ceea ce ţine de Guvern, dacă putem să facem şi ceea ce ţine de Parlament, cu atât mai bine, însă vreau să spun că Mecanismul de Cooperare şi Verificare este doar o mică parte a ceea ce înseamnă justiţia din România.
Provin din sistemul de justiţie, am fost crescut acolo. Ştiu că, pentru românul care are un proces de 10 ani pentru o retrocedare, de opt ani pentru a fi pedepsit cel care i-a intrat în casă şi i-a furat bunuri, de 12 ani cel care se judecă pentru o moştenire, este la fel de important pentru el cum este important pentru noi, oamenii politici, şi pentru Comisia Europeană dacă un parlamentar este trimis sau nu în judecată.
Sunt convins şi-mi doresc ca justiţia din România să fie nu doar independentă - şi salut orice idee de independenţă a justiţiei -, dar mai ales să fie eficientă. Şi mai ales să stârnească, în rândul societăţii, încrederea şi sprijinul de care are atât de multă nevoie.
Îmi doresc ca, alături de dumneavoastră şi alături de toate instituţiile publice neguvernamentale, să promovăm România în afara graniţelor ţării cu o imagine corectă, o imagine realistă, dar, în acelaşi timp, o imagine optimistă, nu prin promovarea de campanii costisitoare. Degeaba cumpărăm frunze şi spaţii publicitare, dacă noi nu credem cu adevărat că România este o ţară bună, cu valori extraordinare, pe care foarte mulţi şi le-ar dori.
Cred că prezentând adevăratele noastre puncte puternice, cred că vorbind cu adevărat despre Delta Dunării, dar şi despre valorile umane, despre olimpici, despre sportivi, despre artişti, despre monumentele pe care România le are şi pe care le ştim doar noi, cei care fie locuim, fie ajungem din întâmplare lângă Coloana Infinitului a lui Brâncuşi sau lângă mănăstirile din Bucovina, sunt absolut convins că România poate să aibă o altă imagine în lume, atâta timp cât noi, toţi românii, vom vorbi bine despre România.
Aş vrea să mulţumesc poporului român pentru modul în care de ziua naţională, de 1 Decembrie, indiferent de campanie electorală, indiferent de ceea ce ne-a despărţit, şi-a manifestat patriotismul şi mândria de a fi român. Pentru prima oară sau pentru prima oară după foarte mulţi ani, nu doar prin arborarea unui drapel, dar prin atmosfera pe care am simţit-o în Bucureşti, în Oltenia, în Transilvania, în Moldova, am fost, într-adevăr, conştient că există o mândrie naţională, o mândrie pe care de multe ori ne-am reprimat-o sau ne-am reproşat-o între noi. Sunt absolut convins că, fiind europeni, suntem în primul şi în primul rând români şi eu, şi dumneavoastră, şi toţi trebuie să fim mândri de acest lucru.
Stimaţi colegi,
România a avut guverne de sacrificiu, a avut guverne de tranziţie, guverne de coaliţie, guverne de uniune naţională, a avut generaţii de sacrificiu şi generaţii dezamăgite.
Aş vrea să fac un apel către majoritatea parlamentară, dar şi către minoritate, către cei care nu sunt reprezentaţi în Parlament să fim cu toţii parteneri pentru un proiect pe care eu l-am numit sau noi îl numim "România Puternică", pe care dumneavoastră puteţi să-l numiţi cum credeţi că este bine, dar care să cuprindă, de fapt, ca esenţă, acelaşi lucru.
Vreau să spun că forţa actualului Guvern şi a acestei majorităţi nu va veni doar din numărul de parlamentari, nu va veni, până la urmă, nici măcar doar din numărul de 7,4 milioane de români care au ieşit să voteze pentru o idee. Cred că poate să vină doar dintr-un proiect naţional care să ne unească după foarte mulţi ani de dezbinare.
Şansa unei majorităţi puternice, pe care Guvernul actual o are, este şansa stabilităţii, şansa predictibilităţii şi şansa rezistenţei la şantaj. Toate aceste şanse sunt acum de partea mea, de partea colegilor mei. Sunt absolut convins că, dacă le vom rata, doar noi, cei aflaţi aici, vom fi responsabili, dar dumneavoastră, toţi cei prezenţi astăzi, veţi avea de pierdut.
Vă mulţumesc pentru încrederea acordată şi vă doresc, şi îmi doresc să fim cu adevărat parteneri.
Vă mulţumesc. (Aplauze)
