Tal
Hundraårsjubileet av unionsupplösningen med Norge, 23 september 2005
Göran Persson, Statsminister
Tal vid hundraårsjubileet av unionsupplösningen med Norge
Det talade ordet gäller!
Statsminister Kjell Magne Bondevik,
Kära vänner,
Det känns självklart och naturligt att träffas här i Karlstad idag.
Det var här - för precis hundra år sedan - som statsmän från Sverige och Norge möttes och kom överens om villkoren för avvecklingen av unionen.
Det var här som något unikt för världshistorien slutligen kom att falla på plats: två länder skiljdes åt utan att ett skott avlossades. Fred och försoning segrade.
Två av Värmlands berömdheter, Selma Lagerlöf och Gustaf Fröding, verkade dessutom aktivt för upplösning av unionen. En åsikt som delades av många Karlstadsbor.
I ett brev till sin förläggare Karl-Otto Bonnier skrev Selma Lagerlöf bland annat följande:
"Jag är sedan åratal tillbaka av den åsikten att Norge ska få bli ett eget rike. Att få se det norska kungadömet återupprättadt och bevittna ett helt folks jubel öfver att åter få räknas bland de själfvständiga stater har länge varit en af mina drömmar. Likaså tror jag, att nationellt medvetande skulle stärkas här hemma, alla skulle bli glada öfver att befrias från denna pinsamma union. Och till sist skulle vi verkligen komma att bli riktiga vänner, så som vi känna oss gentemot danskarna."
* * *
Idag firar vi något som ligger hundra år tillbaka i tiden. Men lika angeläget är det att blicka framåt.
Unionsupplösningen blev inledningen på hundra år av grannsämja mellan våra båda länder, hundra år av samarbete som är djupt förankrat hos våra folk.
"Vi skilte lag och sedan blev vi venner", som den norska skaldinnan Inger Hagerup har sammanfattat det.
Att ytterligare stärka denna samverkan har varit en målsättning under det gångna jubileumsåret. De svensk-norska kontakterna har varit extra intensiva, på alla nivåer.
Kjell Magne Bondevik och jag har träffats åtskilliga gånger. Vi har firat Norges nationaldag den 17 maj i Eidsvoll. Vi har träffats på Harpsund och vi har till och med sjungit tillsammans i norsk och svensk TV!
Våra näringsministrar har lanserat ett nytt samarbetsprogram för innovation och näringsutveckling. 50 miljoner kronor ställs under fem år till förfogande för projekt som främjar gemensam näringslivsutveckling.
Viktiga satsningar på infrastrukturen har gjorts: Invigningen av den nya Svinesundsbron är ett exempel. Beslutet att bygga ut E 6 till motorvägsstandard ett annat. På svensk sida satsar vi också mycket för att förbättra järnvägen mellan Göteborg och den norska gränsen.
Jag är även väl medveten om vilken vikt man i denna region fäster vid förbättringar av E 18 och järnvägsförbindelsen mellan Karlstad och Oslo. Låt mig därför vara tydlig. Förbättrade förbindelser mellan våra nordiska huvudstäder har högsta prioritet. Finansiellt står även EU bakom denna prioritering.
E 18 mellan Hån och Töcksfors vid svensk-norska gränsen börjar byggas ut senast 2006 eller 2007. Öster om Karlstad påbörjas också ett antal projekt på E 18 inom en snar framtid. Jag konstaterar också med glädje att järnvägstrafiken mellan Stockholm-Karlstad-Oslo har kommit igång igen.
Både Norge och Sverige satsar mycket kraft på att underlätta för människor och företag att röra sig över gränsen. Ett sätt är att nu stödja GrenseTjänsten i Morokulien, informationscentret här mitt på gränsen mellan Eda kommun i Värmland och Eidskog kommun i Norge.
GrenseTjänsten har varit så framgångsrika att de till och med fått en europeisk utmärkelse för det!
* * *
Kära vänner!
En svensk-norsk union må ha avslutats för hundra år sedan, men nya unioner uppstår hela tiden mellan norrmän och svenskar.
Vi gifter oss över nationsgränsen, vi semestrar i varandras länder, vi arbetar hos varandra, vi läser varandras författare, vi ser varandras filmer och vi trivs ihop.
Samverkan mellan Norge och Sverige, mellan Norge och Värmland, har aldrig varit större än den är i dag, 100 år efter den lyckliga skilsmässan.
Och när vi idag möts här på torget i Karlstad för att festa och fira hundraårsjubileet av unionsupplösningen, jublar inte bara ett folk. Då jublar två folk. Två riktiga vänner och goda grannar - just som Selma Lagerlöf så klarsynt förutspådde för hundra år sedan.
Tack.