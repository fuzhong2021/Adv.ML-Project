Beszéd az Európa Tanács jubileumi ünnepségén
http://2001-2006.orbanviktor.hu/hir.php?aktmenu=3_3&id=418 

1999. május 6.

Jó napot kívánok Tisztelt Hölgyeim és Uraim! 

Engedjék meg, hogy nagy tisztelettel köszöntsem önöket itt a magyar parlament épületében! Bár a kormányunk, nyolc hónappal ezelőtt alakult meg, még mindig azt kell mondanom, hogy izgatottan állok itt önök előtt. Amikor egy olyan közönséghez kell szólnom, amelynek oly sok megbecsült tagja van, és akik között oly sok régi barátját köszönthetem Magyarországnak. Tisztelt hölgyeim és uraim, a múlt század végén egy nagy francia író azt mondta, idézem őt: nagy század a XIX. század, de a XX., az boldog lesz. Akkor már semmi sem hasonlít majd a régi történelemre. Idézet vége. Most, hogy már csak néhány hónap van hátra a XX. századból, nyugodtan állíthatjuk, hogy nagy író ritkán tévedett ekkorát. A XX. század nemhogy a boldogságot nem hozta el, hanem korábban soha nem látott borzalmakat tartogatott a tarsolyában Európa számára. Persze minden évszázad különböző hosszúságúnak tűnik az egyes nemzetek számára. Mindez attól függ, hogy milyen meghatározó események voltak életünkben, milyen háborúkat, forradalmakat éltünk túl, mennyi öröm és mennyi bánat ért minket. Nyilván önök között vannak olyan, akiknek a számára a XX. század rövidnek tűnt. Azt kell mondjam, hogy nekünk magyaroknak ez a század bizony határozottan hosszú és keserves volt. Ezért is bízunk oly nagyon az új évezredben.

Tisztelt hölgyeim és uraim, ma Magyarországon nagy a várakozás, a reménykedés a bizakodás a jövőben. Nemcsak a tavaszt lehet érezni, hanem a remény hangulata is ott leng a levegőben. Nagyon bízom benne, hogy ezt önök is érezni fogják azok alatt a napok alatt, amit velünk együtt itt töltenek. Önök ma egy olyan országnak a vendégei, amelynek közvetlen szomszédságában katonai műveletek folynak. De önök is láthatják, és majd láthatják a következő napokban is, hogy a magyar polgároknak ennek ellenére sem kellett a hétköznapi életükön változtatni. Az élet ugyanúgy megy tovább, ugyanabban a kerékvágásban halad, a szomszédságban katonai műveletek, de Magyarországon béke és nyugalom van. Reméljük, bizakodunk abban, hogy ez így is marad. Önök most egy olyan országnak a vendégei, amelynek jó oka van a bizakodásra, ha ennek az országnak a gazdasági állapotát nézzük, akkor ezt önök is láthatják. Az elmúlt évet is jó eredményekkel zártuk, és minden előrejelzés azt mutatja, hogy a következő esztendőben, sőt esztendőkben is a magyar gazdaság növekedése várhatóan kétszer akkora lesz, mint amekkora az Európai Uniós átlag. Örömmel mondhatom önöknek, hogy tíz évvel a nehéz átmenet megkezdése után Magyarországon ma nyugodt, polgári építkezés folyik.

Engedjék meg tisztelt hölgyeim és uraim, hogy rövid köszöntőmben négy gondolatot osszak meg önökkel. Először is, mindannyian tudjuk, hogy Európában voltak és lesznek különböző gazdasági és politikai berendezkedésű országok. Ha jól értem, akkor az Európa Tanács létrehozásának éppen az volt az egyik fő értelme, hogy ezeket az egymástól különböző országokat megpróbálja összefogni. Nem kétséges, hogy az új intézmény kezdetekben már enyhítette a tragikus második világháború következményeit és a politikai megosztottságot. De az egység korántsem volt teljes. Hiszen csak a nyugat-európai országokat foglalhatta magában, miközben Európa keleti része szovjet befolyás alá került. Ha jól olvasom a történelemkönyvet, hiszen én akkor még nem éltem, akkor ezzel az alapítók is tisztában voltak, és ezt jelképezték az üresen hagyott székek azon országok számára, köztük Magyarország számára is, akik akkor a világ megosztottsága miatt a szerencsétlenebb részhez tartozva nem lehettek jelen. Úgy látom, hogy az üres székek súlyát és az ezzel járó felelősséget a Tanács mindig is méltón viselte, és amikor lehullott a vasfüggöny, az első volt, amely hozzálátott, hogy beteljesítse az európai összefogást. Úgy látom, hogy 50 esztendő után levonhatjuk azt a következtetést, hogy az Európa Tanács a jelen és a jövő intézménye egyaránt. A jövőé is, mert a fennálló, és ne legyen illúziónk, még jó ideig fennmaradó különbségek ellenére közös kulturális, közös európai kulturális örökségünkre építve keretet adhat a közös tudásnak, a közös lelkiismeretnek és a közös értékeknek. Mi magyarok ezt úgy szoktuk mondani, hogy csak a mély gyökerű fák nőnek magasra. 

Másodsorban azon gondolkodtam el, hogy mi is az a jövő, amit mi magyarok elképzelünk Európa számára. Számunkra, magyarok számára különösen fontos, hogy a kontinens minden országában teljes mértékben érvényesüljenek azok az értékek, amelyeket az Európa Tanács is képvisel. A demokrácia, a joguralom és a kisebbségi jogok. Ma, azt hiszem ezzel mindannyian tisztában vagyunk, ezen értékek tekintetében még igen vegyes a kép Európa-szerte. Mint önök jól tudják, milliószám élnek magyar nemzetiségűek határainkon túl kisebbségi sorban. Az Észak-Atlanti Szövetség már tisztában van vele, és megértette, hogy például a vajdasági magyarok fenyegetettsége a teljes nemzetközi közösség ügyét veszélyezteti. Az a célunk, hogy az Európa Tanács képviselői is minél inkább tekintsék saját ügyüknek a vajdasági magyarok ügyét. Erre a mostani körülmények között különösképpen is szükség van. 

Harmadszor azt a gondolatot szeretném megosztani önökkel, hogy ötven évvel ezelőtt az Európa Tanács megalkotásának fő célja az volt, hogy a második világháborúban tapasztalt szörnyűségek soha ne ismétlődhessenek meg. A XX. században már megszenvedte Európa, ha valamely kisebbség gondját elhanyagolta. Közös tapasztalatunk, hogy ebből mindig súlyos bajok szoktak származni. Azt gondolom, hogy az Európa Tanács képviselői Európa minden kisebbségének sorsát szívükön viselik. Szeretném önöket kérni, hogy a mostani körülmények között a vajdasági magyarokkal ezt különösképpen is tegyék így. Az Európai Tanács tagországainak körében bizonyára, és az önök személyes beszélgetéseinek a során erről talán meggyőződhettek, bizonyára eltérő álláspontok léteznek arról, hogy hogyan kellene rendezni a koszovói válságot. Abban azonban azt hiszem mindannyian egyetérthetünk, hogy egyikünk sem fogadhatja el, hogy csak azért deportálnak, telepítenek ki és ölnek meg embereket, mert valamely nemzetiséghez tartoznak. Meggyőződésem, hogy mindannyiunknak közös célja és egyúttal közös kötelessége, hogy minden lehetőt megtegyünk, hogy a népirtás véget érjen, a kitelepítés megszűnjön, a menekültek pedig visszatérhessenek otthonukba. 

Tisztelt hölgyeim és uraim, Jugoszlávia az utolsó olyan térség Európában, amely nem csak hogy nem vált részévé a 10 évvel ezelőtt szép reményekkel indult újraegyesülő Európának, de még csak nem is lépett a közös jövő felé vezető útra. Ez az út csak akkor nyílik meg a térség népei előtt, ha az, ami ma ott történik, véget ér. Ezért Magyarország támogatja, hogy a béketeremtés szilárd értékek alapján történjen. Úgy látjuk, hogy egész Délkelet-Európát átfogó, az egész térséget magába foglaló, átfogó rendezésre van szükség. És negyedszer, negyedik gondolatként, tisztelt hölgyeim és uraim, azt a meggyőződésemet szeretném megosztani önökkel, hogy a közös lelkiismeret és a közös elvek, amelyeket vallunk, nos azok kötelezettségekkel is járnak. Ami Európában történik, mindig, mindannyiunk közös ügye, ezért a reánk háruló feladatokat is vállalnunk kell. Magyarország nevében azt tudom mondani önöknek, hogy mi ma is nyitottak vagyunk azok előtt, akik üldözőik elől menekülnek, akik az életükért futnak, és akik bennünk látják biztonságuk zálogát. Magyarország ma épp úgy készen áll a szükséges segítség nyújtására, mint ahogy készen állt a 90-es évek derekán, az előző délszláv válság idején, amikor mindösszesen 70 ezer menekült talált Magyarországon biztonságot. Ma is 25 ezer olyan ember tartózkodik Magyarországon, aki Jugoszlávia területéről érkezett, és várja, hogy merre fordul a sorsa. Menekültté válik-e Magyarországon, vagy visszatérhet. A ránk háruló kötelezettségek teljesítésében a délszláv válságból ránk háruló humanitárius segítség teljesítése ügyében önök számíthatnak Magyarországra.

Tisztelt hölgyeim és uraim! A nálam idősebbek azt mondják, hogy az igazi bölcsesség abból áll, hogy a távlatokat lássuk meg, és ne csak az orrunk előtt lévő dolgokat. Az elmúlt ötven évben úgy alakult, hogy ezeknek a távlatoknak az állandó, folyamatos keresésében az Európa Tanács kiemelkedő szerepet vállalt. Nem kételkedem abban, hogy ez a jövőben is így lesz. Mi, magyarok, az elmúlt fél évben azon dolgoztunk, hogy méltó módón és eredményesen képviseljük közös eszméinket. Remélem, a Tanács az elmúlt fél évben elégedett volt a magyar elnökség munkájával. Az Európa Tanács ötvenéves. Magyarország és a magyar polgárok nevében sok sikert kívánok az Európa Tanács munkájához az elkövetkező ötven esztendőre is.
Köszönöm megtisztelő figyelmüket!
