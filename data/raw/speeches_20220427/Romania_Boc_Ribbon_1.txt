Leader: Emil Boc
Title: Visit to the building site of the projects “The Restoration of the Central Park Simion Barnutiu and Cazino Historical Monument” and “The modernization of tram line Manastur-Piata Garii-Bulevardul Muncii in Cluj-Napoca” (Priority Axis 1)
Date: 2 June 2011
Length: 1500
Link: http://www.gov.ro/vizita-la-antierele-proiectelor-restaurarea-ansamblului-monument-istoric-parcul-central-simion-barnu-iu-i-cazino-i-modernizarea__l1a113721.html 
Vizită la şantierele proiectelor „Restaurarea Ansamblului Monument Istoric Parcul Central Simion Bărnuţiu şi Cazino” şi „Modernizarea liniei de tramvai pe ruta Manăştur - Piața Gării - B-dul Muncii, în municipiul Cluj Napoca” (POR-Axa Prioritară 1)

Emil Boc: Ce am văzut astăzi? Centură ocolitoare, stadion, sală polivalentă, reabilitare monumente istorice şi parc, linie de tramvai la standarde europene - cinci investiţii de peste 100 de milioane de euro din bani locali, naţionali şi europeni, care arată adevărata faţă a Clujului şi capacitatea autorităţilor locale de a face ceea ce trebuie pentru clujeni. Comparaţi faţa Clujului de acum cu cea din anul 2004, ce perspectivă avea Clujul atunci, cum arată Clujul astăzi şi aveţi răspunsul la întrebarea privind capacitatea autorităţilor locale de a face ceea ce trebuie şi ceea ce au nevoie clujenii. Cred că investiţiile de aici demonstrează că acolo unde este performanţă administrativă există şi performanţă economică şi soluţii pe măsură.
Acum în privinţa fondurilor europene. Este o dovadă aici, la Cluj, că se pot face lucrări din bani europeni la timp şi cu economii. Am înţeles că din licitaţia făcută s-a economisit o importantă sumă de bani care va putea fi utilizată de municipiu şi pentru alte proiecte de investiţii, dacă se fac licitaţii corecte, la timp şi care să respecte graficele de implementare. Este un lucru care mă bucură şi sper ca şi alte municipalităţi să urmeze exemplul municipiului Cluj Napoca.
La nivel national, am datele din 24 iunie pe absorbţia fondurilor europene, care arată cam aşa : până în 24 iunie, în România au fost depuse, pe fonduri structurale, deci pentru acei 19,4 miliarde de euro pe care îi avem de la UE, fără contribuţia naţională, proiecte de 54 de miliarde de euro. Deci stăm bine la capitolul depunerii de proiecte - 54 de miliarde de euro este valoarea totală a proiectelor europene depuse în România pentru fondurile structurale. Spun asta pentru a nu se înţelege că aici intră şi fondurile pe agricultură, unde sunt alte 14 miliarde de euro, dar separat. Aici vorbim de 19 miliarde de euro, bani de la UE, fără cofinanţarea naţională. Așadar, proiecte aprobate până în 24 iunie, în valoare de 19 miliarde de euro, din care 12 miliarde de euro de la UE, Deci stăm relativ bine şi la capitolul proiecte aprobate - 12 miliarde de euro din 19 miliarde de euro de la UE sunt proiecte deja aprobate.
La capitolul proiecte semnate, contracte care deja sunt în implementare, cum este cel de aici, sunt în valoare de 13,3 miliarde de euro, din care 10,5 miliarde de euro de la UE. Deci astăzi avem contracte într-o fază sau alta de execuţie, după semnare, de 10,5 miliarde de euro de la UE, 13,3 miliarde de euro dacă adăugăm şi contribuţia naţională. Și aici s-a făcut un pas important pe linia absorbţiei fondurilor europene.
Partea care este cea mai neproductivă este cea legată de plăţile efective pentru beneficiari. La data de 24 iunie, erau efectuate plăţi către beneficiari în valoare de 2,6 miliarde de euro, ce înseamnă prefinanţări şi rambursări efective. De aici, cea mai mare parte, de 1,6 miliarde, este partea de prefinanţări, iar în jur de 1 miliard de euro este partea de rambursări efective de la UE. Aici procentul este nesatisfăcător şi aici autorităţile locale şi cele naţionale trebuie să apese pedala de acceleraţie pentru absorbţia fondurilor europene. Sunt încă extrem de nemulţumit de acest procent al plăţilor către beneficiari. Totuşi, pot să spun însă, dacă ne uităm în trecut, şi partea plină a paharului. România a intrat în UE în 2007, Polonia, Cehia şi Ungaria au intrat în 2004, deci au aproape 3 ani avans pe linia absorbţiei fondurilor europene. Asta este o realitate. O altă realitate grea şi tragică este aceea că România a pierdut doi ani - 2007 și 2008 - în absorbţia fondurilor europene. Nu spun asta ca să-i critic pe foștii guvernanţi, dar oricine poate verifica. În 2009, când am ajuns la guvernare, un singur program operaţional din cele șapte era acreditat. Celelalte șase nu erau acreditate. Cum să vorbeşti de absorbţia fondurilor europene când nici măcar nu erau acreditate programele europene pentru absorbţia fondurilor? Dacă ne uităm la plăţile către beneficiar, ştiţi ce valoare aveau plăţile către beneficiari în 31 decembrie 2008, atunci când am preluat guvernarea? 170 de milioane de euro. Astăzi, vorbim de 2,6 miliarde de euro. Deci, comparaţi şi faceţi diferenţa. Însă asta nu este o scuză pentru ritmul scăzut al absorbţie fondurilor europene.
Vreau să fac o poză realităţii şi să se ştie că, în acest moment, tot ceea ce fac cei care astăzi se află la guvernare, este, pe de-o parte, să recupereze cei doi ani pierduţi - 2007 şi 2008, când nici măcar nu erau acreditate programele operaţional-sectoriale, când erau 170 de milioane euro, din care 100 de milioane erau prefinanţări. În aceşti doi ani am recuperat ritmul, s-au semnat contracte, sunt în implementare, sunt şi plăţi către beneficiari, în vlaoare de 2,6 miliarde de euro. Ritmul este încă complet insuficient faţă de capacitatea României şi de potenţialul pe care îl avem, pentru că trebuie să ştim un lucru: noi încă putem contracta proiecte până în 2013 şi le putem finaliza până în 2015, dar dacă aceste proiecte nu se contractează rapid şi nu se finalizează licitaţiile, nu se vor termina în termenul maxim -2015- şi România va fi obligată să plătească din bugetul naţional banii pentru proiectele care se semnează azi sau pentru care se începe licitaţia. De aceea, trebuie transparenţă totală, respectarea legalităţii pentru organizarea licitaţiilor, dar şi respectarea termenelor contractuale. Pentru că dacă ele se prelungesc pierde ţara, pentru că va trebui să pună bani de la bugetul de stat dacă ele nu se termină în perioada 2013 – 2015, potrivit graficului european.
Nu în ultimul rând, am mai văzut că am fost criticat de domnul Uioreanu că tai panglici. Păi poate să mă critice domnul Uioreanu pentru că pe vremea liberalilor, când au avut cea mai mare creştere economică a ţării, au ruginit foarfecele pentru că nu au avut ce să taie? Şi au rămas ridicoli în istorie cu 5 kilometri de autostradă inauguraţi, atât au făcut liberalii în an cu maxim de creştere economică: 5 kilometri de autostradă, cât poţi să numeri pe degetele de la o mână. Normal că pe vremea lor foarfecele rămăseseră în sertare şi erau ruginite. Acum, de bine de rău, avem 54 de kilometri de autostradă la Câmpia Turzii-Gilău, mai puneţi cei 17 kilometru de autostradă din Coridorul 4 de la Sibiu, care fac parte tot dintr-un tronson de autostradă, mai uitaţi-vă la Ploieşti, la cei 13 sau 14 kilometri de centură ocolitoare în regim de autostradă sau la centura ocolitoare a Timişoarei, tot în regim de autostradă, sau la cei 22 de kilometri de la Bucureşti, tot în regim de autostradă. Sunt lucruri care s-au făcut şi asta este, pot să ne critice. Realitatea este că şi în aceşti ani de criză, în aceşti ani grei am reuşit să aducem câteva investiţii care să se finalizeze în România. Iar ieri, la Bucureşti, aţi văzut, s-au inaugurat două noi staţii de metrou. Astăzi,o parte din centura Clujului. Vom continua cu linia de cale ferată de la Bucureşti la mare, care va scurta timpul la două ore şi treizeci de minute pentru cei care merg de la Bucureşti la mare în această vară. Sperăm să dăm în exploatare şi porţiunea de centură de la Constanţa, inclusiv centura ocolitoare a municipiului Constanţa, astfel încât oamenii care merg la mare să aibă un trafic mai uşor. Iar aici Ministerul Transporturilor într-adevăr a făcut lucruri importante: semnarea contractelor de peste 1 miliarde de euro pe Coridorul 4, dar şi pentru finalizarea unor obiective de investiţii aflate în lucru. Şi nu în ultimul rând, spun asta pentru că, în contextul în care mulţi ne critică pentru măsurile dure pe care le-am luat în anul 2010, eu cred că lecţia Greciei arată că am făcut ce trebuie şi la timp, pentru că altfel România era în colaps, iar cei care propagau sau cei care în continuare militează pentru politica din anul 2008 a deficitelor fără acoperire, adică fără sursă de finanţare a măririi de salarii şi pensii şi ajutoare sociale fără acoperire în economie, doar ca să aducă voturi, acele politici s-au demonstrat a fi falimentare, pentru că au dus ţara în pragul falimentului. Acum, România are o relativă stabilitate economică şi este ferită de pericole majore cu condiţia să nu se facă paşi înapoi. Trebuie să rămânem în continuare prudenţi ca orice politică publică pe care o promovăm, care să nu strice echilibrele macro-economice pe care le-am dat. Pentru că asta este, în ultimă instant, diferenţa. Alţii au cheltuit fără să aibă acoperire, noi am clădit un buget care să se bazeze pe realism economic. În rest, să vină şi să facă comparaţie cei care nu cred.