Stimaţi preşedinţi, membri ai Guvernului, deputaţi, reprezentanţi ai corpului diplomatic,  stimaţi compatrioţi, onorată asistenţă!
Acum 20 de ani, pe ruinele unui vast imperiu a apărut un stat nou - Republica Moldova, cel care pe drept ne aparţine, în care trăim acum liberi, ne educăm copiii şi dăm lumii semnalul clar că ne-am înscris într-un sistem civilizat, bazat pe democraţie şi ordine mondială.
Desigur, 20 de ani pentru viaţa unui om este o cifră semnificativă. Pentru istoria unui stat însă este o perioadă scurtă, este doar un început. Pentru noi aceste două decenii de independenţă reprezintă o etapă importantă în constituirea, consolidarea şi afirmarea Republicii Moldova în lume.
Sfîrşitul anilor 80 ai secolului trecut a fost marcat de criza fără precedent a unui sistem care se pretindea o soluţie universală pentru omenire. Viteza transformărilor şi dimensiunile prăbuşirii depăşeau aşteptările şi produceau în minţile oamenilor confuzii şi stări de spirit alarmante. O generaţie de moldoveni curajoşi, care au înfruntat atunci pericolele şi ameninţările, au organizat o amplă mişcare pentru democraţie şi autodeterminare naţională. Am putea numi astăzi foarte multe personalităţi care şi-au adus o contribuţie importantă la procesul de eliberare naţională şi la constituirea statului suveran şi independent Republica Moldova. Însă, în mod inevitabil simpla enumerare a fruntaşilor anilor 90 ar depăşi limita de timp alocată acestui discurs. Vorbim astăzi cu mîndrie despre acea generaţie, care merită întregul nostru respect şi orice încercare de a umbri meritul acestor oameni nu poate fi decît una cinică şi imorală. Le datorăm respect, le datorăm înţelegere şi le datorăm ceea ce sîntem astăzi, un stat independent şi suveran, în care trăim liberi.
În numele Guvernului Republicii Moldova şi în numele meu personal, exprim profundă recunoştinţă semnatarilor Declaraţiei de Independenţă, membrilor Mişcării democratice, tuturor cetăţenilor care au contribuit la obţinerea independenţei, la afirmarea valorilor naţionale, a libertăţii şi democraţiei în ţara noastră!
Conferirea statutului de limbă de stat - limbii române, trecerea la grafie latină, adoptarea însemnelor naţionale, Declaraţia de Suveranitate, încununate de istorica Declaraţie de Independenţă de la 27 august 1991, au constituit etapele afirmării noastre ca popor demn să-şi croiască soarta de sine stătător, în virtutea dreptului istoric şi de neam. A fost pentru noi ora de vîrf a istoriei unui veac dominat de represiuni, violenţă şi suferinţe.
Dragi prieteni,
Marele politician american John Kennedy, într-un moment mai greu pentru ţara sa, se întreba: “Sîntem gata să plătim orice preţ, să purtăm orice povară pentru a trăi în libertate?!”. Dacă pentru cel mai puternic popor, cum este cel american, a existat o asemenea întrebare, în mod evident că şi pentru noi, cei fără experienţă statală la acea vreme, fără elite pregătite pentru noile provocări, fără o idee naţională bine conturată, existau pericole nebănuite şi grave probleme pe care la început nu le conştientizam. Povara libertăţii noastre n-a fost pentru toţi suportabilă, de aici şi incoerenţa, greşelile strategice, revenirile provizorii la valori depăşite.
Şi totuşi am rezistat, ne-am mişcat înainte, am fost recunoscuţi în plan internaţional, iar în anumite domenii am realizat chiar performanţe notorii. Astăzi putem spune că demersul generaţiei anilor 90 este unul realizat, iar Republica Moldova îşi ocupă cu siguranţă locul său în rîndul statelor democratice, dar mai avem mult de muncit în continuare pentru a ne atinge toate obiectivele pe care ni le-am propus.
Nu trebuie să uităm însă că am trecut şi prin momente dramatice, cînd forţele ostile transformărilor opuneau o rezistenţă furibundă. Am avut conflictul de la Nistru, care, în linii mari, a fost un război pentru independenţa şi integritatea teritorială a ţării noastre. Pe această cale vreau să-i elogiez încă odată pe toţi cei care au apărat valorile libertăţii şi independenţei. Să nu uităm niciodată de cei care nu s-au întors de pe cîmpul de luptă şi să facem totul pentru ca familiile lor să simtă permanent grija şi respectul nostru.

Doamnelor şi domnilor,
Tranziţia de la un stat totalitar cu o economie supracentralizată la o veritabilă democraţie constituie o provocare majoră. Nu au existat niciodată reţete anume pentru parcurgerea perioadei de tranziţie. Însă unele state şi-au definit exact coordonatele transformării reuşind în termene rezonabile să treacă la statul de drept şi economia de piaţă. Noi, din păcate, am pierdut mult timp în discuţii, deseori sterile şi cu o miză total greşită şi chiar dacă la începutul anilor 90 am fost calificaţi de partenerii noştri occidentali drept “locomotiva reformelor în CSI”, mai tîrziu ne-am împotmolit în populism social şi în războaie politice interminabile.
Astăzi avem marea şansă să recuperăm timpul pierdut. Dar avem o problemă: uneori sîntem atît de preocupaţi de trecut, încît nu ne mai rămîne timp să ne ocupăm de viitor. Cei care au luptat pentru independenţa Republicii Moldova aşteaptă de la noi respectul cuvenit pentru ceea ce au făcut, aşteaptă de la noi să privim acel trecut cu mîndrie, dar în acelaşi timp, mulţumirea pe care o aşteaptă de la noi este să construim o Moldovă modernă şi prosperă, în care fiii şi nepoţii lor să trăiască sănătoşi şi fericiţi. Ce bucurie mai mare le putem oferi noi astăzi acestor oameni decît fericirea de a privi cum cei apropiaţi lor trăiesc într-o ţară liberă, în care visul de a trăi mai bine nu e doar o vis, ci o realitate?
De aceea, provocarea cea mai mare pentru noi este acum să ştim să privim cu respect spre trecut, dar să fim capabili să ne canalizăm energia spre asigurarea unui viitor prosper ţării noastre.
Stimaţi concetăţeni,
onorată asistenţă
Zilele trecute un jurnalist m-a întrebat care este cea mai mare realizare a Moldovei după 20 de ani de independenţă. Sînt mai multe lucruri bune pe care le-am realizat, dar primul care mi-a venit în minte a fost cuvîntul libertate. Deşi trebuie să vă mărturisesc că au fost cîteva momente, în aceşti 20 de ani, în care am simţit că îmi pierd libertatea. Poate aşa a trebuit să fie pentru a învăţa cît de mult trebuie să preţuiesc libertatea.
Eu cred că acum sîntem cu adevărat liberi, numai că întrebarea este dacă ştim cu adevărat să trăim liberi, dacă sîntem cu adevărat pregătiţi să plătim preţul pentru a construi o democraţie autentică. Să trăieşti liber nu înseamnă doar să ai libertate de exprimare, înseamnă mult mai mult, să ai capacitatea să iei decizii în ceea ce priveşte direcţia spre care te îndrepţi, să ai iniţiativă, să ai puterea să treci peste obstacolele pe care le întîlneşti în cale şi, nu în ultimul rînd, să ai responsabilitate pentru ceea ce faci. Iar atunci cînd ai şi rolul de conducător al unei comunităţi, libertatea devine de fapt o uriaşă responsabilitate.
Ştiu că sînt în această sală mai mulţi reprezentanţi ai diasporei, pe care îi salut călduros. Sînt compatrioţi de-ai noştri care au decis să-şi caute un viitor mai bun peste hotare. Sînt realist, înţeleg ce i-a determinat să facă acest lucru, iar statul este pe deplin responsabil să le creeze condiţiile pentru a reveni acasă.
În vizitele mele peste hotare mă întîlnesc cu reprezentanţi ai diasporei noastre şi de fiecare dată am acelaşi sentiment, îmi vine să-i urc în avion şi să-i aduc cu mine înapoi acasă. Mi-e greu să văd cum oameni plini de calităţi, de care am avea atîta nevoie azi aici, stau departe de ţară. Dar şi mai greu îmi este să văd familii despărţite, copii lăsaţi acasă, în grija rudelor, pentru că părinţii lor au plecat la muncă peste hotare. Nimic pe lumea asta nu trebuie să-i despartă pe copii de părinţi şi vă spun astăzi că eu voi fi cu adevărat mulţumit de ceea ce se întîmplă în ţară atunci cînd voi vedea aceste familii reîntregite, atunci cînd ne vom reuni ca într-o mare familie.
Doamnelor şi domnilor,
Chiar dacă sîntem la început de drum, este clar că Moldova a ales calea Europei. Transformările democratice şi definirea exactă a priorităţilor politicii externe ne-au adus o deschidere fără precedent din partea structurilor europene şi internaţionale. Avem relaţii de bună vecinătate cu România şi Ucraina şi relaţii de parteneriat strategic cu Rusia şi SUA. Avem sprijinul direct al cancelariilor occidentale pentru demersul nostru de integrare europeană. Proiectul european nu poate fi doar al unui lider, al unui partid şi nici măcar al unei coaliţii politice. El este al întregii societăţi, al fiecărui cetăţean. Este un proiect naţional în care nimeni nu renunţă la identitatea sa, doctrină sau ideologie, dar toţi contribuie la realizarea lui, adică la binele comun.
Trebuie însă să fim conştienţi că parcursul nostru european nu va fi deloc uşor. Grupurile de interese care se simt extrem de confortabil într-o tranziţie interminabilă se împotrivesc cu înverşunare transformărilor democratice. Astăzi încă avem, din păcate, un sistem centralist, piramidal şi corporatist. În Republica Moldova este nevoie de o transformare profundă de sistem, o descentralizare, o demonopolizare şi o de reglementare hotărîtă pentru a trimite pentru totdeauna în istorie schemele vicioase şi profitorii lor. Cred cu tărie că numai o reformă radicală şi curajoasă va putea elibera imensele energii ale întreprinzătorilor, ale cetăţenilor dornici să cîştige cinstit dreptul la o viaţă mai bună. Trebuie, odată pentru totdeauna, să înţelegem că interesele unor grupuri sau persoane nu pot prevala asupra intereselor societăţii.

Onorată asistenţă!
Pentru a parcurge mai eficient şi mai rapid drumul european avem de promovat cu insistenţă reformele politice, instituţionale, economice, dar nu în ultimul rînd cele educaţionale. Toţi conştientizăm faptul că încă există importante diferenţe de mentalitate între o bună parte a cetăţenilor noştri şi cei din democraţiile cu tradiţii. Trebuie pas cu pas să eliminăm reminiscenţele trecutului, să promovăm o autentică cultură europeană. Însă să nu uităm niciodată că omul se comportă greşit doar într-un sistem guvernat greşit. Consolidarea noastră în jurul ideii naţionale de aderare la Uniunea Europeană va accelera cu siguranţă schimbările de mentalitate ale unui popor care prin excelenţă, geografic, politic şi cultural, este unul european.
Este un lucru arhicunoscut că popoarele puternice şi-au croit drumul în istorie prin reflecţie şi alegere. Aniversarea a 20 de ani de la proclamarea Independenţei ţării noastre este un prilej fericit pentru reflecţii după care, în mod firesc, urmează alegerea căilor de dezvoltare. În linii mari ne-am făcut alegerea prin demersul nostru european, puternic şi explicit. Mai e nevoie de înţelegere, consolidare în jurul acestor idei şi foarte multă muncă pentru realizarea lor.
Şi mai e nevoie de ceva, acel ceva care să ne unească şi să ne dea forţa de a trece împreună peste momentele grele, avem nevoie de solidaritate. Avem nevoie ca după 20 de ani de independenţă să încetăm să mai antagonizăm oamenii, să încetăm a mai face din orice sărbătoare un motiv de dispută prin utilizarea emoţională a unor simboluri. A venit momentul ca noi, politicienii, să fim primii care dăm exemplu în societate de toleranţă şi echilibru, să fim conştienţi că politica nu este un câmp de luptă, ci o platformă care ne ajută să participăm împreună la dezvoltarea Moldovei.
A venit momentul să înţelegem că un stat înseamnă cetăţenii săi. Aniversarea de 20 de ani a statului nostru este sărbătoarea fiecărui cetăţean, a fiecărei familii, a fiecărei comunităţi.
Vă felicit încă o dată şi vă chem să construim o Moldovă care să ne reprezinte pe fiecare dintre noi, o Moldova de care să fim mîndri, o Moldovă competitivă, democratică şi responsabilă faţă de cetăţenii săi!
La mulţi ani Republica Moldova! La mulţi ani dragii mei compatrioţi, oriunde v-aţi afla în lume!
http://www.pldm.md/index.php?view=article&catid=2%3Acatdinpresa&id=4142%3Aalocuiunea-prim-ministrului-republicii-moldova-vlad-filat-cu-ocazia-zilei-independenei&option=com_content&Itemid=68