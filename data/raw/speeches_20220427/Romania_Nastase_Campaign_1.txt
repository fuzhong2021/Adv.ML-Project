Discourse by Adrian Nastase, at the electoral meeting for the support of the PSD candidates to the local elections in Botosani
20/05/2004
3,700 words


http://www.amosnews.ro/arhiva/alocutiunea-lui-adrian-nastase-mitingul-electoral-pentru-sustinerea-candidatilor-psd-alegerile-20-05 


Alocuţiunea lui Adrian Năstase la mitingul electoral pentru susţinerea candidaţilor PSD la alegerile locale din Botoşani


Dragi prieteni,
Dragi colegi,
Mă bucur să fim din nou împreună, mă bucur că zăresc printre
dumneavoastră prieteni, colegi de partid, persoane pe care le-am
întâlnit uneori la acţiuni ale noastre. Aici, de-a lungul anilor, am
avut posibilitatea să fiu cu dumneavoastră. Discutam cu domnul primar,
am încercat împreună şi în 2000 să susţinem cauze pe care acum dorim să
le punem din nou ca o formulă de continuitate.
Mă bucur, mai ales, să simt această stare de spirit, de încredere şi nu
numai în această sală. Mulţi vor spune: „ Iată aici sunt oamenii
partidului, sunt cei care ar trebui să voteze pentru partid, pentru
candidaţii PSD. Dar ceea ce este important, şi a fost important, pentru
mine la întâlnirile pe care le-am avut astăzi, au fost oamenii care,
probabil majoritatea, nu sunt oameni de la noi din partid. Aş vrea să
simt într-un fel, să percep un sentiment de încredere, o voinţă sau, mai
bine spus, o bunăvoinţă către noi şi către ceea ce vrem să spunem.
Am să spun ceva mai puţin sofisticat. Este datoria noastră, stimaţi
colegi, să încercăm să aducem cu noi în această perioadă de timp, în
această campanie noi proiecte şi, mai ales, certitudinea că lucrurile
pot să meargă mai bine.
În timpul campaniilor pe care ni le amintim în permanenţă, avem mereu
dispute cu colegii noştri din opoziţie, privind diferite chestiuni
electorale, chestiuni de proceduri, dacă afişele au sau nu au o
menţiune sau alta. Sigur, trebuie respectată legea, fără îndoială, dar,
mai ales, să nu ne pierdem zile întregi discutând despre chestiuni care
trebuie rezolvate pur şi simplu de către Biroul Electoral Central.
Nu are rost să discutăm dacă sondajele sunt bune sau rele, dacă ele
spun adevărul sau nu. Colegii noştri sunt acum supăraţi pe institutele
de sondare a opiniei publice care, după părerea lor, nu aduc la lumină
o realitate virtuală în care liberalii sau democraţii cred.
Este important şi ştiu foarte bine, am considerat şi noi că unele dintre
rezultatele sondajelor de opinie nu reflectă ceea ce aveam noi impresia
că ştim din teritoriu, dar ceea ce este important pentru noi, este că
vom continua să încercăm a privi dincolo de ceea ce avem noi impresia
că funcţionează în cadrul partidului sau la nivelul ţării, să ne
ridicăm în aceste sondaje de opinie ca să vedem care este agenda de
priorităţi a populaţiei, să înţelegem dacă anumite măsuri sunt bune sau
rele, sunt bine primite sau nu, să vedem, pe de altă parte, care sunt
oamenii noştri acceptaţi de comunitate, de fapt, iar aceste lucruri
le-am impus mult mai serios în acest an şi vom continua şi pentru
alegerile generale, vom încerca să aducem şi mai mulţi oameni tineri pe
listele noastre sau şi mai multe femei pe listele noastre.
Sunt chiar sigur că cineva din opoziţie ne reproşa faptul că în
consiliu, la o anumită comună, nu aveam nici o femeie pe listele de
candidaţi. Răspunsul nostru a fost foarte simplu, poate la comuna aceea
au fost unele probleme, dar la nivelul ţării noi avem aproximativ
53.0000 de candidaţi, din care 14.000 de femei şi 13.000 de tineri. Este
un rezultat extraordinar, este o schimbare formidabilă, este şi semnalul
pe care-l dăm electoratului că suntem un partid în care generaţiile
coexistă şi nu este o generaţie care a preluat puterea sau conducerea
alegerilor şi stabileşte regulile, fiindcă noi, mesajul pe care-l dăm îl
dăm în primul rând referitor la egalitatea oamenilor noştri a
candidaţilor noştri,
De aceea, trebuie să vedem cu foarte multă atenţie dacă putem prin ceea
ce facem, să ducem într-un fel modelul politic pe care-l construim către
un anumit echilibru între categoriile profesionale, pe vârste, gen
ş.a.m.d. Este până la urmă un efort de modernizare în interiorul
partidului nostru. Un partid care este anchilozat el însuşi nu poate
să-şi propună să schimbe o ţară şi acesta este un mesaj general pe care
noi am dorit să-l dăm şi pe care îl vom da în continuare. Nu vom putea
să mergem să discutăm despre Uniunea Europeană în cadrul unui Parlament
dacă parlamentarii noştri nu ştiu o limbă străină. Nu putem să susţinem
primari care trebuie să meargă la Bruxelles, în alte părţi să ceară
susţinere financiară, să obţină programe, dacă n-au ieşit niciodată din
ţară, nu ştiu o limbă străină…
S-a terminat cu relaţia stabilită de grup de prieteni, un grup de
susţinere, într-un sat sau o comună în care erau trei familii puternice
care puneau la cale, până la urmă, cine să conducă pentru o perioadă de
timp.
Între timp, s-au realizat zeci, sute, mii de investiţii green field
pornite de la zero şi care înseamnă şi locuri de muncă mai bine plătite
înseamnă şi formule de export mai bine realizate.
De aceea, dragi prieteni, eu cred că este nu numai un timp al speranţei
ci, în primul rând, un timp, o perioadă de angajament şi cine nu doreşte
să facă parte din echipa noastră, cine nu doreşte să se angajeze în
realizarea acestor proiecte care, toate împreună reprezintă o viziune
despre destinul ţării noastre, sigur că rămân în urmă. Uneori, cei care
ne privesc cu o anumită detaşare ne spun că sondajele de opinie sunt
prea bune pentru noi. Ce putem să le răspundem liberalilor? Că nu putem
să importăm alegători pentru ei care să-I aleagă? Ce să le spunem
liberalilor? Că nu putem să organizăm alegerile aşa cum organizau ei
alegerile în perioada interbelică, să le aducem aminte cum se organizau
guvernele şi se organizau alegerile în perioada aceea? Regele, la un
moment dat, este vorba de Carol al II-lea, stabilea că altcineva trebuie
să conducă ţara, şi nu un nou prim-ministru care organiza într-o lună
sau două noi alegeri parlamentare, iar, întâmplător, alegerile
parlamentare erau câştigate de partidul primului-ministru desemnat.
Ştiţi bine lucrurile acestea, cei mai în vârstă, mai ales. Sigur că s-au
schimbat foarte multe lucruri şi la liberali sunt foarte mulţi oameni
tineri care nu-şi mai aduc aminte, dar şi aceste aspecte au semnificaţia
lor, până la urmă.
Nu cred că putem împărţi partidele între partide de profesori şi partide
de elevi, partide care dau lecţii şi altele care muncesc, reparând
dezastrele pe care le-au făcut alţii şi, după aceea, au dreptul din nou
la lecţii şi, eventual, alegătorii au dreptul la noile aventuri.
Trebuie să fim extrem de serioşi în aceste momente electorale.
Probabil că există nemulţumiri, probabil că există foarte mulţi oameni
care sunt, probabil că este vorba de majoritatea. Sunt foarte multe
lucruri care nu s-au întâmplat încă, sunt foarte multe lucruri pe care
n-am putut să le realizăm, dar sunt atâtea altele pe care le-am făcut,
sunt atâtea încercări care au reuşit. Vedem în jurul nostru ce s-a
întâmplat.
Spunea cineva despre cei care pleacă în străinătate. Este un lucru şi
bun şi rău. Mulţi pleacă pentru că, sigur, se gândesc la câştiguri mai
mari, dar mulţi dintre ei se întorc, muţi dintre ei îşi ajută
familiile, mulţi vin de acolo cu o altă experienţă despre ceea ce
înseamnă muncă, despre ceea ce înseamnă o mică afacere. Este o perioadă
de încercări, de experimentări prin care au trecut şi alte ţări, Spania,
Portugalia, Grecia, toate au trecut prin aceste şocuri de tranziţie pe
care trebuie şi noi să le folosim cu inteligenţă, dar cel mai important
este şi pentru cei care pleacă pentru o vreme în afară, ca, încetul cu
încetul, să-şi câştige încrederea la capătul drumului, atunci când
încercările lor, eforturile lor din afară sunt împlinite, să se întoarcă
în ţară.
Este, în definitiv, şi datoria noastră să facem în aşa fel încât
lucrurile dramatice care s-au întâmplat după al doilea război mondial
să fie reparate. Mulţi au fugit în străinătate pentru raţiuni politice,
fără să se mai întoarcă niciodată. Vor să plece unii pentru raţiuni
economice. Este de înţeles. În viaţa economică, mobilitatea profesională
devine un element specific al unei pieţe de muncă depăşind cu mult
frontierele unei singure ţări. Aceste lucruri le ştim. Problema este
dacă reuşim să ne adaptăm suficient de rapid.
Este vorba de ritmul modernizare. Din acest punct de vedere, aş vrea să
subliniez pentru cei care vorbesc despre Transilvania care s-ar integra
prima în Uniunea Europeană, despre nu ştiu ce localitate din Ardeal care
se integrează prima, că acestea sunt prostii. România se integrează în
totalitatea teritoriului său şi în acelaşi timp, în Uniunea Europeană,
pe aceleaşi trepte, cu aceleaşi responsabilităţi şi, fie că este vorba
de Botoşani, fie că este vorba de Sibiu, drepturile şi şansele vor fi
aceleaşi dar şi responsabilităţile. De aceea, procesul acesta de
schimbare, pe care noi îl realizăm trece cu mult dincolo de miza
alegerilor locale. Vor fi alese noi consilii, vor fi noi primari, vor
fi oameni care vor trebui să înţeleagă că ei intră în administraţie sau
continuă o administraţie care este a unei ţări, care este a unei ţări
care nu este membră a Uniunii Europene, dar în 2007 când România va
deveni membră a Uniunii Europene ei vor avea de încheiat mandatul lor în
Uniunea Europeană şi ca parte a administraţiei de tip european. De
aceea, noi trebuie să fim extrem de sensibili la nevoia de adaptare la
aceste proceduri.
Astăzi, la şedinţa de Guvern de dimineaţă, am discutat un program
accelerat de reformă a administraţiei şi domnul Alin Teodorescu are,
începând de astăzi, sarcina ca la fiecare săptămână, la şedinţa de
Guvern să aducă rezultatele concrete ale punerii în aplicare a
diferitelor strategii pe care noi le-am tot construit de-a lungul
anilor, dar i-am cerut ca ultima rubrică să fie, de fiecare dată, cu
propuneri pentru cei care trebuie să-i dăm afară. La universităţile
americane există un sistem care întotdeauna mi s-a părut extraordinar.
Este, de fapt, un sistem ca în campionatele de fotbal. În fiecare an,
pe un sistem de clasificare foarte bine pus la punct, ultimii doi sau
patru sau zece, în funcţie de opinia universităţii, unii profesori
trebuie să plece din universitate şi vin alţii în loc.
În felul acesta, spiritul de competiţie există în permanenţă, altfel
riscăm să rămânem îngheţaţi în secolul XX sau în secolul XIX, fără să
realizăm că suntem într-un secol care, acum, marchează puternic toate
evoluţiile în Europa, în lume şi, în mod necesar, şi la noi în ţară. De
aceea este atât de important, faptul că pe listele noastre aproape 50%
dintre candidaţi la alegerile locale sunt candidaţi care nu au mai
figurat pe listă, care nu sunt în structurile noastre de organizaţie. În
felul acesta, încercăm să împrospătăm aceste structuri, dar, în acelaşi
timp, trebuie să avem grijă, acolo unde am avut gospodari de succes să-i
susţinem, în aşa fel încât să realizăm continuitatea lucrurilor bune. De
aceea, eu mă bucur să fiu astăzi aici, încă o dată pentru a susţine pe
cel pe care-l consider întotdeauna cel mai bun primar posibil pentru
Botoşani, pe Florin Egner.
Nu vreau să vă citesc fişele pe care le aveam pregătite pentru astăzi,
cu unele gânduri, cu unele idei care, fără îndoială sunt importante.
Cred că este important, în astfel de momente, să ne gândim cu sufletul
şi în acelaşi timp cu responsabilitate la cea ce avem de făcut, că este
un moment al responsabilităţii noastre ca partid.
Zilele trecute a fost la Bucureşti pentru a sprijini candidaţii noştri
şi pentru a ne ajuta în campania electorală domnul Luis Ayala,
secretarul general al Internaţionalei Socialiste. De ce a fost atât de
importantă această vizită, care s-a realizat nu întâmplător în perioada
campaniei electorale. Ceea ce este important este faptul că am reuşit,
de fiecare dată, să găsim argumentele necesare pentru a legitima
mesajul nostru social democrat. Am avut foarte multe piedici. Sunt
printre cei care cunosc probabil istoria acestui partid de la început.
În 1990 am fost purtător de cuvânt, în 1990, în martie, aprilie, mai. În
curând vom sărbători primele alegeri libere din România, alegerile din
20 mai. Avea dreptate domnul Preşedinte Iliescu, este una dintre primele
victorii democratice din ţară, dar, dincolo de acest lucru, într-un fel
îmi aduc aminte de schismele succesive, de faptul că unii şi alţii au
plecat din partid, au plecat confiscând chiar o anumită apartenenţă la
Internaţionala Socialistă. Am avut dificultăţi de a găsi un nume chiar
pentru un partid care era un partid majoritar. Am reuşit, în timp, am
avut în vedere formule care, poate că uneori nu erau atât de importante,
atât de reuşite, mă refer la denumirile de partid. Un alt mesaj
important de la Luis Ayala este faptul că, practic, timp de atâţia ani
am reuşit să fim, în mod evident, preferaţi şi susţinuţi într-un mod
direct.
De aceea, vă rog să spunem mai des nu numai „Partidul Social Democrat”
ca şi când ar fi vorba de altcineva, ci să spunem mai des „noi, social
democraţii”.
Timp de trei ani şi jumătate a trebuit să lucrăm ca să acoperim gropile
făcute în avuţia naţională de către regimul liberalo-ţărănist. Recesiune
mai mare decât în perioada 1997-2000 nu a existat niciodată în România.
România a fost practic izolată, nimeni, nu dorea să discute cu guvernul
român într-o perioadă în care se vorbea de o eventuală încetare de
plăţi, românii n-au reuşit să obţină eliminarea vizelor în perioada
respectivă deşi Bulgaria a reuşit în anul 2000, din cauza unor anumite
detalii, nu are rost să vi le spun dar care ţin tocmai de această lipsă
de credibilitate.
Cei care au creat acest dezastru vin acum şi ne ţin lecţii, ne spun ce
ar trebui să facem, ne vorbesc despre felul în care trebuie gestionaţi
banii publici. S-au pierdut în perioada aceea peste 4,3 miliarde de
dolari la avuţia naţională prin scăderea Produsului Intern Brut. Noi, cu
o creştere economică de mai mult de 5% în fiecare an şi anul acesta o să
avem din nou o creştere economică, probabil în jur de 5,5%, adăugăm la
avuţia ţării încă, sau adăugăm, 7,3 miliarde de dolari, dar în felul
acesta, în ceea ce priveşte PIB remarcăm că, după 8 ani, noi ne
întoarcem, de fapt, la nivelul din 1996 acoperind în aceşti trei ani
pierderile din perioada 1997-2000.
Au trecut 8 ani de zile în care România, până la urmă, a bătut pasul pe
loc, datorită acelor pierderi extraordinare de credibilitate şi pierderi
economice din acea vreme. Să le explicăm compatrioţilor noştri ce ar
însemna o nouă aventură de acest tip. Ne mai putem permite încă o rundă
în care din nou să vină unii să se joace cu avuţia ţării, să vină după
aceea alţii să repare timp de 4 ani, în timp ce toate celelalte ţări
europene trec pe lângă noi, îşi rezolvă problemele mai rapid? Şi vorbim
de o comunitate de la care putem beneficia de ajutoare de sprijin.
De aceea, stimaţi prieteni, stimaţi colegi, nu este vorba de a câştiga
puterea într-o comună sau într-un oraş, este vorba, în primul rând, de a
ne respecta un angajament faţă de poporul român, acela de a face în aşa
fel încât toţi românii să trăiască mai bine, să existe mai multă
veleitate, românii vor ca România să nu mai fie izolată, toate aceste
lucruri care să se bazeze pe creştere economică sporită şi în acelaşi
timp pe un program social echilibrat.
După părerea noastră, perioada următoare este aceea de a împărţi mai
echitabil creşterea economică şi, din acest punct de vedere, sigur că
liberalii au fost foarte supăraţi în momentul în care noi am dublat
pensiile pentru pensionarii din agricultură. Sigur că au fost foarte
supăraţi atunci când am anunţat pentru perioada următoare programe
ambiţioase, inclusiv în ceea ce priveşte creşterea pensiilor. Am
anunţat, pornind de la evaluări care ţin de procesul nostru actual şi
de creşterea economică realizată, că putem să dublăm pensia minimă,
putem să creştem în mod substanţial pensia medie.
Aceste lucruri le vom discuta cu multă seriozitate, inclusiv cu
reprezentanţii pensionarilor, când încă dorim ca ceea ce vom construi ca
proiecte pentru perioada următoare să se baze nu pe starea de fuziune
din campania electorală ci pe nişte calcule foarte exacte.
Am promis să vedem cu atenţie problema pensiilor. Sigur, pentru
liberali, pentru democraţi toate lucrurile acestea nu au părut foarte
importante. Atunci când puteau să facă aceste lucruri nu le-au făcut
pentru raţiuni pe care ar trebui să ni le explice. Acum au vrut să
adopte legi care însemnau cheltuieli imense de la buget, în condiţiile
în care erau în opoziţie. Eu numesc acest comportament ca fiind lipsit
de responsabilitate.
Numai atunci când eşti la putere şi când ştii care este problema
echilibrării bugetului poţi să lansezi astfel de proiecte care să aibă
cu adevărat o susţinere financiară, nu formule demagogice, care să
sugereze pe eforturile economice ale guvernului la putere, creşteri
viitoare ale pensiilor. Este doar unul din exemple. Noi avem temeiul
moral de a face aceste angajamente, fiindcă noi am arătat în aceşti ani
o anumită atitudine şi faţă de pensionari, aşa cum am arătat o anumită
atitudine pentru diferite alte categorii sociale, pe categorii de
vârstă, aşa cum am lansat proiectul ,,Cornul şi laptele”, care a
însemnat foarte mult, o picătură de sănătate până la urmă pentru foarte
mulţi copii din această ţară.
De aceea să fim încrezători, dar să fim realişti. Este o perioadă în
care nu avem voie, nu avem dreptul la extravaganţe. Noi, ca partid
suntem o structură foarte solidă, care nu are proiecte doar pentru un
singur ciclu electoral. Dorim în mod categoric ca lucrurile să meargă
mai bine şi am arătat într-un mod impecabil că acest lucru se poate
realiza.
Am văzut şi în Botoşani, am văzut pe drum, venind aici, foarte multe
construcţii noi, foarte multe investiţii care sunt pe cale să se
realizeze. Trebuie să înţelegem că pentru orice program social, până la
urmă, vine din crearea de locuri de muncă noi. Atâta vreme cât nu
reuşim să mărim ritmul investiţiilor, nu vom reuşi să trecem de la ceea
ce înseamnă convalescenţa post-revoluţionară la un proces mai amplu de
dezvoltare. Avem aceste proiecte acum realizabile, împreună cu Uniunea
Europeană şi vreau să subliniez, încă o dată, că încă nu ştim să folosim
sprijinul extraordinar financiar, intelectual, managerial pe care-l
primim de la Uniunea Europeană, de aceea, multe dintre proiecte trebuie
finalizate.
Am discutat şi zilele acestea, din nou, despre programele pe care nu
ştim să le contractăm, unele dintre ele, pe ISPA, pe PHARE ş.a.m.d. De
aceea avem nevoie de gospodari care să cunoască foarte bine aceste
proiecte şi felul în care pot fi obţinute aceste finanţări.
Este important pentru noi să vedem, în continuare, felul în care putem
susţine agricultura. Am făcut eforturi foarte mari în susţinerea
agriculturii în anul acesta. Nu vreau să mă refer acum neapărat la
aceste aspecte, deşi şi acest lucru este important. În acest an, am
acordat în totalitate un sprijin, de aproape 4000000 de miliarde de lei
pentru agricultură, faţă de aproximativ 6000 de miliarde în anul 2000.
Vă rog să faceţi calcule şi veţi vedea că este de fapt un efort
extraordinar, care a însemnat nu doar bani pentru agricultori, pentru a
reîncepe ciclul agricol, ci şi foarte multe echipamente noi, modernizări
şi eforturi deosebite în ceea ce priveşte irigaţiile.
Aş vrea să încercăm în mai mare măsură să transmitem aceste informaţii
către alegători, aceste informaţii despre ceea ce s-a întâmplat în
aceşti ani şi, mai ales, ce proiecte va avea fiecare dintre candidaţii
noştri atunci când se vor prezenta în faţa alegătorilor lor.
Alegerile locale nu pot fi câştigate cu candidaţi de la Bucureşti. Vă
mulţumesc pentru sprijinul dumneavoastră, dar eu nu candidez în
alegerile locale şi, din acest punct de vedere, trebuie să găsiţi forţa
pentru fiecare dintre colegii noştri să vină în faţa electoratului cu
proiecte foarte importante, unul, două, trei proiecte. Vă dau exemplul
meu. Sunt câteva lucruri care, sigur, vor rămâne într-un fel, că vreau
sau nu, legate mai ales de faptul că am insistat ca proiectele
respective să se realizeze. Proiectul ,,Cornul şi laptele” care s-a
luat la început în glumă, au fost foarte multe ironii, proiectul sălilor
de sport, ne-am bătut pentru el, colegii mei ştiu că, dacă nu insistam,
probabil că mulţi dintre birocraţii din administraţie ar fi ţinut acest
proiect ani de zile în sertare şi sunt multe altele. Nimeni nu poate să
fie responsabil pentru fiecare proiect.
Este, de aceea, esenţial ca fiecare dintre oamenii noştri să se bată
pentru un proiect concret şi să-l realizeze, pentru că, până la urmă,
acesta este mesajul nostru esenţial. Noi nu venim cu vorbe, cu
demagogia. Din punctul nostru de vedere faptele sunt politica noastră.
Aici este elementul esenţial pe care noi îl aducem, de fapt, în această
campanie. Ceea ce am realizat reprezintă temeiul, fundamentul pe care
putem construi în continuare şi, de aceea, dragi prieteni, dragi colegi,
mi se pare important la acest moment când reflectăm cu toţii la ce este
bine, când le cerem tuturor colegilor, prietenilor, compatrioţilor să
se gândească să facă opţiunea corectă. Este esenţial să gândim nu doar
în termen de bine şi rău, ci, mai ales, în termeni care ţin de destinul
României într-un an şi într-un moment de răscruce. Sunt foarte multe
poveşti care circulă. În interiorul bisericii uneori sunt circulate
zvonuri de unii dintre cei care vin la biserică, spunea un prieten, că,
o dată cu intrarea României în Uniunea Europeană, toţi românii vor
trebui să poate cip-uri la ureche.
Sigur, cineva a zis, probabil, despre unul din aspectele din zootehnie
l-a transferat pe o altă zonă, dar este şi o parte de diversiune care ne
arată să fim atenţi, pentru că unii se joacă şi cu cifrele, le
transformă în tot felul de formule de 6! Este important să le vorbim
oamenilor despre problemele adevărate şi, mai ales, despre forţa noastră
de a găsi soluţii.
Dragi prieteni, astăzi colegii mei de la partid vor fi foarte supăraţi
pe mine că nu m-am uitat deloc pe notele pe care le aveam pregătite, dar
am considerat, mai ales că, întrucât nu ne-am văzut de multă vreme, să
vă spun câteva lucruri pe care eu chiar le găsesc importante. Din acest
punct de vedere, cred că este important să le cerem celor cu care ne
întâlnim să judece ei singuri, să caute cele mai bune soluţii, să se
gândească la cine i-a abandonat, la cine i-a ajutat în anii din urmă şi,
la urma urmei, mesajul nostru trebuie să fie foarte clar: să continuăm
împreună, să continuăm cu PSD!
Vă mulţumesc.