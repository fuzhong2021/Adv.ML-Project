
http://www.akparti.org.tr/site/haberler/basbakan-erdoganin-istanbul-mitinginde-yaptigi-konusmanin-tam-metni/6671
Speech given in a big public rally in Istanbul one week before the important referandum on the controversial constitution change. 
Başbakan Erdoğan’ın İstanbul Mitinginde Yaptığı Konuşmanın Tam Metni…
Date: Sept 5, 2010
Location: Istanbul, Turkey
Seni selamlıyorum aziz İstanbul. Seni sevgiyle selamlıyorum, saygıyla selamlıyorum, en kalbi duygularımla selamlıyorum, seni gönül dolusu muhabbetle selamlıyorum ey aziz İstanbul. Burada olan kardeşlerimi selamlıyorum, burada olmayan tüm İstanbulluları selamlıyorum.

Adalar, Arnavutköy, Ataşehir, Avcılar, Bağcılar, Bahçelievler, Bakırköy, Bayrampaşa sizi selamlıyorum. Beşiktaş, Beykoz, Beylikdüzü, Beyoğlu, Büyükçekmece, Çatalca, Çekmeköy, Esenler, Esenyurt sizleri selamlıyorum. Eyüp, Fatih, Gaziosmanpaşa, Güngören, Kadıköy, Kartal, Küçükçekmece sizleri selamlıyorum. Maltepe, Pendik, Sancaktepe, Sarıyer, Silivri, Sultanbeyli, Sultangazi, Şile, Şişli, Tuzla, Ümraniye, Üsküdar, Zeytinburnu sizleri selamlıyorum. Saygıdeğer hanımefendi kardeşlerim sizleri selamlıyorum.
Delikanlım, işaret aldığın gün atandan, yürüyeceksin millet, yürüyecek arkandan. Sana selam getirdim Ulubatlı Hasan'dan. Sen ki burçlara bayrak olacak kumaştasın, Fatih'in İstanbul'u fethettiği yaştasın.
İstanbul'un gençleri, AK PARTi'nin Gençlik Teşkilatı sizleri selamlıyorum. Geleceğimiz, umudumuz çocuklarımız sizleri selamlıyorum. Ruhumu eritip de kalıpta dondurmuşlar, onu İstanbul diye toprağa kondurmuşlar, tarihin gözleri var sularda delik delik. Servi, endamlı servi, ahirete perdelik. Bulutta şaha kalkmış Fatih'ten kalma kır at, pırlantadan kubbeler belki bir milyar kırat. Ana gibi yar olmaz, İstanbul gibi diyar güleni şöyle dursun ağlayanı bahtiyar. Gecesi sümbül kokan, Türkçe'si bülbül kokan İstanbul İstanbul.
Bu coşku için sizlere teşekkür ediyorum. Aşkınız, sevdanız, tutkunuz için sizlere teşekkür ediyorum. Bu kardeşinizi bağrınıza bastınız, bu demokrasi mücadelesine sahip çıktınız. Bu sevgi hareketine hizmet verdiniz, destek verdiniz, hayır dualarınızı bizlere eksik etmediniz. İşte onun için sizlere şükranlarımızı sunuyorum.
Ramazan güzeldir, ama mahyalar altında İstanbul'da Ramazan daha bir güzeldir. Kadir Gecesi güzeldir, ama Eyüp Sultan'ın şehri İstanbul'da Kadir Gecesi bir başka güzeldir. Bayram huzurdur, kardeşliktir, dayanışmadır, kavuşmadır, ama Ramazan Bayramı İstanbul'da bayram yeri gibi bir bayramdır. Ramazanı Şerifinizi, mübarek Kadir Gecenizi, Ramazan Bayramınızı tebrik ediyor, mübarek olsun diyorum. Biz sizlerle gurur duyuyoruz.
Sevgili İstanbullular siz yağmur demediniz, güneş demediniz bugün Kazlıçeşme'yi tıklım tıklım doldurdunuz. İstanbul'a selam olsun, Türkiye'ye selam olsun. Fakat biliyor musunuz, size Bingöl'den selam getirdim. Size Malatya'nın, Adıyaman'ın, Balıkesir'in, Hatay'ın, Adana'nın selamını getirdim. Sevgili kardeşlerim, durmadık, Tekirdağ'dan, Van'dan, Aydın'dan, Diyarbakır'dan, dün Mersin'deydim, Mersin'den, İzmir'den oradaki kardeşlerimden size selam getirdim. Türkiye, tek yürek oldu. Türkiye, kardeşlikle birleşti. Türkiye, coşkuda birleşti, heyecanda birleşti. Türkiye, bir kez daha demokraside, özgürlükte, hukukta, adalette birleşti. Buraya gelmeden önce tam 36 şehre uğradım. Bakan arkadaşlarım, Genel Başkan yardımcılarım, milletvekillerimiz, tüm teşkilatımız 81 vilayetimizi büyük bir sevdayla dolaştılar, hala dolaşıyorlar. Ve 11 Eylül akşama kadar dolaşacaklar, dolaşacağız. Ben bayramlaşmayı İstanbul'da ilçe ilçe sizlerle beraber yapacağım. 3 gün İstanbul'u dolaşacağız, sizlerle beraber olacağım. Bu bayram böyle bir bayram olacak, demokrasi bayramı olacak, özgürlükler bayramı olacak, adalet bayramı olacak, hukuk bayramı olacak, Ramazan Bayramı olacak.
Değerli kardeşlerim; Türkiye evet diyor, büyük Türkiye isteyenler evet diyor,  ileri demokrasi ve özgürlük isteyenler evet diyor. Üstünlerin hukukunu değil, hukukun üstünlüğünün egemen olmasını isteyenler evet diyor. Türkiye'de çetelere dur demek isteyenler evet diyor. Korsanlara bu ülkeden geçit yok diyenler evet diyor. Türkiye, yargıdaki siyasallaşmaya, kadrolaşmaya dur demek için evet diyor. Türkiye huzur için, kardeşlik için, birlik, beraberlik, dayanışma için evet diyor. Şimdi soruyorum, peki İstanbul ne diyor? Maşallahınız var. Türkiye bunu duydu, İstanbul evet diyor mu? Türkiye'nin özeti burada İstanbul. Karar senin İstanbul.
Önümüzde iki seçenek var. Bir tarafta darbe Anayasası. Bunu sandıklara gömeceğiz değil mi? Bir tarafta milletimin Anayasası. Mesele bu, güzellik burada zaten. Çünkü, kayıtsız şartsız egemenlik milletindir. Bunun tartışması olur mu? Ama bunu tartışmak isteyenler var. İşte 12 Eylül'de onlar cevabını sandıkta alacaklar. Çünkü onlar Parlamentoda milletin vekillerini oy kabinine göndermediler. Son gece kaset oyunlarıyla bize fatura kesmek istediler. Soruldu, aday değilim dediler. Aday mısınız? Aday değilim dediler. Genel Başkanıyla kol kola evinde ziyaret edip fotoğraf çektirdiler. Ama aradan 24 saat geçti, bir de baktık ki adayım dediler. Bu nasıl dürüstlük? Söz ağızdan bir kere çıkar. Siyasetçinin ağzından söz çıktıktan sonra onu bağlar. Sayın Kılıçdaroğlu, bize dürüstlük dersi verme. Bak, geldin bu ülkede başörtülü, örtülü giyinen bacılarımı tuttun rahibelere benzettin. Bunun bizimle alakası yok dedin daha doğrusu, hep öyle diyorsun zaten. 24 saat önce farklı, 24 sonra farklı. Size alıştık, sizin zaten tavrınız hep bu. Ve ne dedi? Utanmadan, sıkılmadan Hükümet görevini yapsın dedi. Ne oldu? Hükümet, onun talimatıyla değil ama, eşeğini sağlam kazığa bağlamak için sağ olsun güvenlik teşkilatlarımız görevini yaptı ve bunun Avcılar Belediyesi tarafından yaptırıldığı meydana çıktı. Çok enteresan. Dürüst ol ya dürüst, dürüst ol dürüst. Bize gelip dürüstlük dersi verme. Bu sizin ilk yanlışınız, ilk yalanınız değil. Daha çok yaptınız bunları. Nitekim İçişleri Bakanımız açıklamayı yaptı. Senin şimdi gelip milletten de özür dilemen gerekir, bizden de özür dilemen gerekir. Ama bu bir cibilliyet meselesi. Sen kalkacaksın bu ülkede benim başörtülü bacıma, kardeşime rahibe benzetmesi yapacaksın. İşte onun için buradan çıktıktan sonra kapı kapı dolaşacağız. 12 Eylül'de bu sandıklara bunlara en güzel cevabı vereceğiz. Neyle vereceğiz? Mesele bu.
Aynı şeyi 411 olayında yaşamadık mı? Orada da yaşadık. 411'de MHP'yle el ele verdik mi? Verdik ve birlikte Anayasa değişikliğine karar verdik. Eğitim özgürlüğü ellerinden alınan, inanç özgürlüğünün gereğini yerine getiremeyen kızlarımız için bu Anayasa değişikliğini yaptık mı? Yaptık. Şimdi ne oldu? Bak, burası çok enteresan. Şimdi Ana Muhalefetin Lideri çıkmış diyor ki, başörtü meselesini ben hallederim. Kimse inanmıyor. Kimsenin inanmadığını anlayınca, televizyonlarda şunu söylemeye başladı: Olur ya bir gün de başını örter, bir gün de başını açar. Sen bu milleti elinde keklik, elinde oyuncak mı zannediyorsun? O senin karakterin. Ama benim milletimin karakteri bu değil. İnancının gereğini yapıyor. Ve ne oldu? Bunlar Anayasa Mahkemesi'ne götürdü mü? Götürdü. Ve Anayasa Mahkemesi bunların istediği istikamette karar verdi mi? Peki Anayasa Mahkemesi'ne giden metnin altında Sayın Kılıçdaroğlu senin imzan yok muydu? Kimi aldatıyorsun. Dürüst ol dürüst. Ama bunlarda böyle bir dürüstlük yok, maalesef hep attıkları adım bu, sözleri bu.
Sevgili kardeşlerim; bakınız şimdi bir Anayasa değişikliği yapıyoruz. Peki bunlardan bugüne kadar bu Anayasa değişikliğiyle ilgili bir açıklama duydunuz mu? 26 maddeyle ilgili bir açıklama duydunuz mu? Böyle bir şey yok. Bakınız şimdi ben size soruyorum, biz diyoruz ki Anayasa Mahkemesi'ni değiştiriyoruz, yeni bir teşkilat yapısı. Ne oluyor? Şu anda 11 üyesi var. Sizin bu azminiz, bu kararlılığınız evelallah her şeyi halleder. Sağ olun. Sevgili kardeşlerim, bakınız Anayasa Mahkemesi'nin 11 üyesi var, 4 tane yedeği var, 15 oluyor. Şimdi buna 2 üye daha ilave oluyor, 17 oluyor. Peki burada bu 2 üyeyi Cumhurbaşkanımız hukukçulardan seçecek. Fakat Meclis'in Anayasa Mahkemesi'ne seçeceği üye yok. Ya? Tercih edeceği üye var. Yani barolar 3 tane isim gönderecek, bundan 1 tanesini Meclis ne yapacak? Tercih edecek. Sayıştay, 2 üye için 6 isim verecek. Farklı zamanlarda onlardan da birer tanesini Parlamento ne yapacak? Tercih edecek. Bakın tercih, ama Avrupa ülkelerine baktığınız zaman neredeyse tamamını federal meclis, federal konsey veya tamamını federal meclis seçiyor. Bazılarında hükümet de seçiyor. Ama bizde Hükümet böyle bir seçim yapıyor.
Hakimler ve Savcılar Yüksek Kurulu'na bakıyoruz. Parlamentodan var mı? Yok. Hükümetten sadece Adalet Bakanı ve Müsteşar var. Bunu biz mi getirdik? Hayır. Daha önce yıllar yılı var mıydı? Vardı. Değerli kardeşlerim, ama şu anda Hakimler ve Savcılar Yüksek Kurulu'na kürsü hakimleri seçim yapacak. 10 tane oraya kendileri en az 15 yıllık hakim, savcılardan ne yapacaklar? Üye seçecekler. Bunlar şimdi bunu bile hazmedemiyorlar, niye? Çünkü, daha önce onların arka bahçesiydi. Şimdi milletin ön bahçesi olacak onun için. Sevgili kardeşlerim, bakınız bu hazımsızlık nereye kadar gider bilemem. Ama benim bildiğim bir şey var. Adalet mülkün temelidir ve inşallah bu oluyor. Artık üstünlerin hukukuna değil, hukukun üstünlüğüne gidiyoruz. Çünkü, ileri demokrasi bu, özgürlükler bu. Aksi takdirde işte korsanlar, işte çeteler hep bunlarla mücadele verdik, hep bunlarla uğraştık, ayaklarımızdaki prangaları kırmakla uğraştık, 7,5 yılımız böyle geçti. Artık bu prangaları kırmakla uğraşmak istemiyoruz. Sadece biz milletimize efendimize olmaya değil, hizmetkar olmaya geldik deyip hizmet etmek istiyoruz. İstanbul, söz sende, karar sende, yetki sende, mühür sende. Şimdi soruyorum, çetelerle mücadeleye evet mi? Büyük Türkiye'ye, itibarlı Türkiye'ye evet mi? İleri demokrasiye evet mi? Aydınlık bir Türkiye'ye evet mi? Öyleyse İstanbul, sevdamız millet, kararımız... Sevdamız millet, oyumuz... Sevdamız millet, tercihimiz...
Sevgili kardeşlerim; İstanbul evelallah kararını verdi. Ama şurada 1 haftamız var. Gece-gündüz demeden kapı kapı dolaşacağız, durmak yok, yola devam diyeceğiz. Çünkü, bu bir kırılma noktasıdır, bu bir sıçrama noktasıdır. Bunu sizlerle yapacağız. Çünkü, biz gücümüzü haktan ve halktan alıyoruz. Bunu böyle başaracağız.
Sevgili kardeşlerim; Osmanlı'nın gönül mimarı Osman Gazi'nin Hocası Şeyh Edebali ne güzel söylemiş. "İnsanı yaşat ki devlet yaşasın." Bursa'nın temelinde işte bu var, Edirne'nin temelinde işte bu var, İstanbul'un ruhunda işte bu var. Süleymaniye'nin, Fatih'in, Ayasofya'nın, Sultan Ahmet'in, Topkapı'nın, Dolmabahçe'nin harcında, mayasında, ruhunda, özünde işte bu anlayış var. Bizim sevgi medeniyetimizin, kültürümüzün, tarihimizin kökeninde bu ilke var, bu zihniyet var. İnsanı yücelteceksin ki devlet yücelsin. İnsanı yaşatacaksın ki devlet yaşasın. İnsanı güçlendireceksin ki devlet güçlenecek. Ama bizde ne oldu? 27 Mayıs 1960, bir darbe yaptılar. Seçimle gelmiş Başbakanı, merhum Andan Menderes'i, seçimle gelmiş bakanları Fatin Rüştü Zorlu'yu, Hasan Polatkan'ı idam ettiler. Siyasetin üzerine çöktüler, milli iradeyi boğmak istediler, demokrasiyi ortadan kaldırmak istediler. Yaptıkları darbe millete vurdu. Türkiye'nin gelişimine darbe vurdu. Hakka, hukuka darbe vurdu. Ama hedeflerine ulaşamadılar. Milletin demokrasi yürüyüşünü engelleyemediler. 12 Mart'ta tekrar demokrasiye müdahale ettiler. 12 Eylül'de bir daha demokrasiyi kesintiye uğrattılar. Değerli kardeşlerim, bitmedi, 28 Şubat'ta bir kez daha milli iradeyi küçümsediler. Siyasetin üzerine karabasan gibi çöktüler. Siyasetin üzerine vesayeti yerleştirdiler. İnsanı değil, devleti merkez aldılar. İnsan için devlet değil, devlet için insan dediler. Vatandaşına hizmetkar olan değil, vatandaşına buyurgan olan bir anlayışı egemen kıldılar. Halbuki yeri geldiği zaman bunlar Atatürkçüyüz diyorlardı. Ama Cumhuriyetimizin banisi Gazi Mustafa Kemal Atatürk şu ifadeyi kullanıyordu: "Millete efendilik yoktur, millete hizmet etmek vardır" diyordu. Dedim ya, bunlar akşam başka, sabah başka. Sanal korkular yaydılar, sanal tehditlerle milleti sindirdiler. Çetelerle, mafyayla, sinsi örgütlenmelerle ülkeye, millete istikamet çizmek istediler. Şimdi mafya var mı, şimdi çeteler var mı? Bunların karşısında bütün tehditlere karşı dimdik durduk, yılmadık, usanmadık, böyle devam ettik, böyle devam edeceğiz. Ama bak, şimdi bir şeyler duyuyoruz. İnternete duyuyorsunuz, takibe takılanlar var. İmralı'yla görüşenler var. Bütün bunlar niçin yapılıyor? 12 Eylül'de eveti engelleyelim, sakın ha sandığa gidilmesin bunun kampanyasını yapanlar var. Ama Diyarbakır coştu, Diyarbakır güçlüydü, Diyarbakır evet dedi. Ve ben Diyarbakırlı kardeşlerime şunu söyledim: AK PARTi İktidarı hiçbir etnik unsurun iktidarı değildir. AK PARTi İktidarı, Türkiye'deki 73 milyonun iktidarıdır. Türk de benim kardeşim, Kürt de benim kardeşim, Laz'ı da, Çerkez'i de, Arnavut'u da, Boşnak'ı da, Roman'ı da, Arap'ı da, Gürcüsü de hepsi benim kardeşim. Çünkü biz yaratılanı yaratandan ötürü seviyoruz. Makam, mevkiden dolayı değil, para puldan dolayı değil, onların hepsi gelip geçici. Cumhurbaşkanı olsan ne yazar, başbakan olsan ne yazar, genelkurmay başkanı olsan ne yazar, bakan olsan ne yazar. Bir gün gelecek öleceksin ve 2 metreküplük bir mezara gömecekler ve cumhurbaşkanı niyetine demeyecekler, er kişi niyetine diyecekler. Başbakan niyetine demeyecekler, er kişi niyetine diyecekler. Ben boydan biraz daha farklı mezar istiyorum. Yani durum bu. Öyleyse kime neyin afrasını tafrasını yapıyoruz. Mütevazı olalım. Gurur, kibir bunların hiçbirisi bir yere taşımıyor. Önemli olan şu kubbede hoş bir seda bırakmak. Bunu başarmamız lazım.
Değerli kardeşlerim; siz 3 Kasım'da bu yanlış gidişlere dur dediniz, yeter dediniz. Söz de karar da milletindir dediniz. 8 yıldır başınızı öne eğdirmek ve demokrasi mücadelesini sürdürdük. 8 yıldır hukukun üstünlüğü diyoruz, hak diyoruz, adalet diyoruz. Sizden aldığımız yetkiyle, sizden aldığımız güçle yola devam ediyoruz. Hayır dualarınızı bizden esirgemediniz. Emanetinize gözümüz gibi baktık, emanetinizi canımız gibi muhafaza ettik. 8 yıl boyunca 73 milyon vatandaşımın yaşam tarzı bizim emniyetimiz altında oldu. İzmir'in, İzmirli kardeşimin hukuku da bizim güvencemiz altında, Diyarbakırlı kardeşimin hukuku da bizim teminatımız altında. Oraya farklı, oraya farklı bakmadık, niye? Çünkü, AK PARTi'nin iktidarına bizim ilkelerimizde aslı böyle bir anlayış yok. Çünkü biz etnik milliyetçiliğe hayır dedik, biz bölgesel milliyetçiliğe hayır dedik, biz dinsel milliyetçiliğe hayır dedik. Batı neyse doğu da o olacak, kuzey neyse güney de o olacak. Biz buna bakıyoruz. Yani 780 bin kilometresiyle vatan topraklarını modern bir ülke haline getirelim istiyoruz. Yani muasır medeniyetler seviyesinin üstüne çıkaralım istiyoruz. Bu gururu 73 milyon hep beraber yaşayalım istiyoruz. Derdimiz bu.
Biz Adalar'daki vatandaşımın tercihlerine de saygı duyarız. Fatih'teki kardeşimin tercihlerine de saygı duyarız. Adalar bize oy vermedi diye biz Ada'ya hizmet götürmeyi ihmal etmeyiz. Bak, Adalar'a bugüne kadar hizmet kim götürdü biliyor musunuz? Önce bu kardeşiniz götürdü, ondan sonra Kadir Bey götürdü. Cumhuriyet Halk Partisi'nin iktidarında Adalar ilçesine tankerle su giderdi. Hava bozar, su gitmezdi. Yolcu gidip gelemezdi. Ama şimdi bu devran kalktı. İstediğin zaman, her zaman gidiyorsun. Artık denizin altından biz buraya suyu taşıdık. Değerli kardeşlerim, doğalgazı götürdük ve orada İDO hizmet veriyor en geniş şekliyle. Bunları orada AK PARTi iktidardır, değildir diye yapmadık. Orada benim vatandaşım var diye yaptık. Orada azınlıklar yaşıyor diye yapmadık. Benim vatandaşımın olduğu her yer bizim için önemlidir, o topraklar bizimdir, öyleyse oraya hizmet gidecek. 780 bin kilometrekare bizim için böyle. Sünni kardeşimizi hangi samimiyetle kucakladıysak, Alevi kardeşimizi de aynı samimiyetle kucakladık. Burada Aleviler yaşıyor diye ihmal etmedik. İşte Tunceli. Tunceli'ye üniversiteyi kim götürdü? Biz götürdük. Niye bunca zamandır gelen iktidarlar oraya götürmedi? Şu anda Tunceli'de barajlar yapıyoruz. Kimse yapmadı. Ve şu anda devletin yatırımlarında ön sıralarda hizmet alan bir ilimizdir Tunceli. Ayrım yapmadık, neden? Çünkü, bizim için Alevilik, Sünnilik ölçü değil. Bu topraklar bizim, bu ülke bizim, ayrım yapamayız. Onun için bir yerde insan mı var, oraya hizmeti götüreceğiz. Bizim indimizde can kutsaldır, insan kutsaldır, insanın hakları kutsaldır. Biz istiyoruz ki devlet karşısında hiç kimse kendisini ötelenmiş, itilmiş, örselenmiş hissetmesin. Biz istiyoruz ki dininden, inancından, etnik kökeninden, aidiyetlerinden dolayı horlanmasın, hor görülmesin. Zengine ayrı, fakire ayrı hukuk olmaz. Güçlü için farklı, zayıf için farklı muamele olmaz. Sesi çok çıkanın haklı, sesi çıkmayanın haksız olduğu bir düzen, insani bir düzen olmaz, vicdani bir düzen olmaz, ahlaki bir düzen olamaz dedik.
Bakın değerli kardeşlerim; muhalefet diyor ki AK PARTi kendi Anayasasını yapıyor. İnanıyor musunuz? AK PARTi niye kendi Anayasasını yapsın? Biz, CHP'ye gittik mi? Gittik. MHP'ye gittik mi? Gittik. CHP daha kapağını açmadan hayır dedi, aynen şimdi olduğu gibi. MHP ne dedi? Kahve, çay içmeye gelirsiniz dedi. Bunlar inanın devletçi nedir bilenlerden değil. Bunlar sulu şaka yapmayı çok severler. Bunlara devlet filan asla teslim edilemez. Sevgili kardeşlerim, aynı şekilde baktık ki bunlar yok, Parlamento Başkanımız resmi yazı yazdı. Gelin dedi bir uzlaşma komisyonu kuralım. Anayasa Mahkemesi'yle ilgili çalışmayı beraber yapalım. Bakın buradan gideceksiniz ya, gittiğiniz zaman bunları anlatmanız lazım. Bunları kim anlatacak? Benim vatandaşım, siz anlatacaksınız. Duyanlar duymayanlara, bilenler bilmeyenlere anlatmalı. Değerli kardeşlerim, enteresan, Sayın Toptan yazı yazdı ve bu yazıya CHP biz üye vermeyiz dedi. Ve biz var ya on da bile nasıl davrandık biliyor musunuz? Çok enteresan, bakın biz Parlamentonun yüzde 65'ine sahibiz, yüzde 65'ine sahip olduğumuz halde biz 2 üye vereceğiz, 99 tane o zaman üyesi vardı CHP 2 üye verecek, 60 küsur üyesi olan MHP 2 üye verecek, 21 üyesi olan BDP 2 üye verecek. Düşünebiliyor musunuz, olaya böyle yaklaştık. Ama buna rağmen onlar samimi yaklaşmadılar ve yine kaçtılar. Bunlar her zaman böyle. Bunların uzlaşma dilinde, uygulamada bunlarda uzlaşma yok. Bunların derdi üzüm yemek değil, bağcıyı dövmek. Ama kusura bakmayın, bu bağcı sizin dayağınızı yiyecek bir bağcı değil. Bu bağcıya dayak atacak olan birisi varsa o da millettir. Milletin dışında kimse bu bağcıya dayak atamaz.
Şimdi bakın ben sizden bir ricada bulunuyorum. Gazetelerin arkasında her gün ilanlarımız çıkıyor, her gün bir madde orada açıklanıyor. Mevcut madde nedir, olması gereken nedir bunu orada açıklıyoruz. Şimdi duydum, muhalefet diyor ki bu kadar parayı nereden buluyorlar diyor. Sevgili kardeşlerim, ben CHP'ye ve MHP'ye şunu söylüyorum, BDP'ye de aynı şeyi söylüyorum: Ey CHP, ey MHP sen Hazine'den para alıyor musun? Alıyorsun. Ben de Hazine'den para alıyorum. Hazine'den aldığımız parayla bunları yapıyoruz. Sen Hazine'den aldığın paraları nerede harcıyorsun bilemem. Ama biz burada harcıyoruz ve ona göre bu işi götürüyoruz. Şimdi diyor ki, devletin arabasıyla geziyor. Evet, bugüne kadar devletin arabasıyla gezdim, niye? Bu bana yasanın verdiği bir hak. Yasa diyor ki, Başbakan, bakanlar seçimlerin yasaklarının başlayacağı ana kadar gider açılış yaparlar, illeri ziyaret ederler, dolaşırlar. Çünkü, o araç, gereçler makama tahsislidir. Değerli kardeşlerim, makama tahsisli olduğu için bunlar bu şekilde yapılır. Fakat bunu bile saptırıyorlar. Devletin imkanlarını kullanıyorlar diyor. Siz devletin 3,5 yıl başında oldunuz Sayın Bahçeli, 3,5 yıl başında olduğun zaman sen kullanmadın mı bu araçları?
Bak biz hala bunların borçlarını temizliyoruz. 23,5 milyar dolar IMF'e borçlandılar. 30 milyar dolar borç aldı, 23,5 milyar dolarla bize bıraktı. Ne diyor? IMF IMF IMF. Tamam da IMF'yle sen anlaşmıştın zaten. Ama şimdi biz ne yaptık? 3 yıldır stand-by anlaşmasını imzaladık, imzalamıyoruz. Ve onlar borçlandı, biz ise ödüyoruz. Ödedik ödedik ödedik şu anda 6,6 milyar dolara indirdik. Bakınız nereden nereye. Bunlar milliyetçi değil mi? Söylüyorum, rahatsız oluyor. Senden olsa olsa ancak kafatası milliyetçisi olur. Milliyetçilik bu milleti sevmektir, bu vatanı sevmektir, bu vatana hizmettir. Ne yaptın hizmet olarak çık onu söyle. Bak, sizden devraldığımız iktidar MHP-DSP-ANAP, Merkez Bankamızın kasasında, yani milli bankamızın kasasında ne vardı biliyor musunuz? 26,5 milyar dolar vardı. Türkiye'nin milli bankasına bu yakışır mı? Peki şimdi ne var? Şimdi 75 milyar dolar var. Farkımız bu. Halep oradaysa arşın Kazlıçeşme'de.
Değerli kardeşlerim; nemalar diye bir olay vardı, işçi, memur... Sevgili kardeşlerim, nemalar diye bir olay vardı hatırlıyor musunuz? Yani işçilerden, memurlardan kesilen para. Ne kadar para kesildi biliyor musunuz? 13,5 katrilyon. İktidara geldik önüme getirdiler, dediler ki böyle böyle işçiye, memura 13,5 katrilyon borcumuz var. Dedim ki devlet işçisine, memuruna borçlu olur mu? Maalesef. Yıllardır CHP, DYP bütün o iktidarlarda borçlanmışız. Niye? Çünkü, para bulamayınca sağdan soldan, işçinin, memurun maaşından kesmeye başladılar. Değerli kardeşlerim, hemen sendikalarla oturduk masaya, dedik ki süratle biz size bu parayı ödüyoruz. 13,5 katrilyonu biz ödedik biz. Ah benim işçi kardeşim, memur kardeşim bu paraları sana ödeyen iktidara herhalde bu iktidar beğensek de, beğenmesek de bizim bu paramızı o ödedi, herhalde bunu dersin. Bak Konut Edindirme Yardımı altında para kestiler, Konut Edindirme Yardımı. 2,5 katrilyon. Ama makbuzu olan var, olmayan var. Şimdi biz ödüyoruz ve şu anda neredeyse paranın tamamını ödedik. Yani gerçekler ortada, ama bunu saptırmaya çalışıyorlar, vaka bu.
Sevgili kardeşlerim; artık dünyada itibarı olan bir Türkiye var. Bakınız, şu anda Türkiye'nin büyüme hızı 2010 itibariyle ilk çeyreği söylüyorum, kaç oldu biliyor musunuz? Yüzde 11,7. Yani dünyada 4.yüz, Avrupa'da 1.yiz, buraya geldik. Şimdi bize soruyorlar, nasıl yaptınız bu işi diyorlar. Değerli kardeşlerim, bakınız bitmedi, devletin borcu neydi? 100 liranın 74 lirası borçtu. Şu anda 45 liraya indi. 74, 45. Devletin borçlanma faizi neydi biliyor musunuz? Yüzde 63. Şimdi devletin borçlanma faizi ne oldu biliyor musunuz? Yüzde 7. Yani aradaki o fark kimin cebinde? Benim Ayşe kardeşimin cebinde kaldı, Fatma kardeşimin cebinde kaldı, Hatice kardeşimin cebinde kaldı, Kübra kardeşimin cebinde kaldı, Ahmet'in, Mehmet'in, Hasan'ın, Hüseyin'in, Ali'nin cebinde kaldı. Farkımız bu. Enflasyon canavarı naber? Yüzde 30'du. Şimdi nerede enflasyon? Yüzde 8. Aradaki fark kimde? Vatandaşımda, halkımın cebinde. Buralara kolay gelmedik. Yere sağlam bastık. Sevgili kardeşlerim, çetelerin önünde durduk. Organizatörlerin önünde durduk. Onlara yol vermedik. Onlar yol istediler, biz durdurduk. Faili meçhuller açığa çıksın istiyoruz. Demokrasiyi ortadan kaldırmaya hiç kimse cüret edemesin, cüret edenler gelsinler yargının önünde hesabını versinler istiyoruz. Hiç kimse, hiçbir zümre kirli senaryolarla, kirli tahriklerle milleti sokağa da dökmesin. Bu ülkede kan dökerek huzura da kastetmesin diyoruz. Biz artık hukuku farklı şekilde değerlendirenlere bir damdan düşen olarak sesleniyorum, kimseyi uyutamazsınız.
Bakınız, gençler bir şey söyleyeceğim sizlere, gençler. Hani söylüyorlar ya, yok şöyle yok böyle, sevgili kardeşlerim, biz bazı gerçekleri yaşadık. Bakın Danıştay, 90'lı yıllar Türkiye'nin 22 milyar dolar borcu var. TELEKOM'a teklif var, özelleştirme 25 milyar dolar. O gün satmış olsak borçlar sıfırlanacak, 3 milyar dolar da Hazine'de kalacak. Ne yaptılar? Danıştay ve Anayasa Mahkemesi durdurdu. Şimdi o paraya satabilir misin? Satamazsın, geçti. Şurada İstanbul Büyükşehir Belediyemiz Levent'te İETT Garajını sattı, yaklaşık 1 milyar dolara. Değerli kardeşlerim, bir uydurma, oyala oyala oyala en sonunda alacak olan firma çekildi gitti ve şu anda İETT Garajını satmaya kalksanız 500'e de satamazsınız, 400'e de satamazsınız. Peki bu aradaki zararı şimdi kim ödeyecek? Danıştay bunu ödeyecek misin, öbüründekini ödeyecek misin? Kim ödüyor bunu şimdi? İstanbul Büyükşehir Belediyesi ödüyor. Niye? Çünkü, ona göre yatırım planları yapmıştı. Ama şimdi bu büyük fatura İstanbul Büyükşehir Belediyemizin başına bir kabus gibi çöktü. İnsaf, yani yasama, yürütme, yargı biz her şey Türkiye için diyerek el ele veremezsek, bu ülkenin menfaatlerinde birleşemezsek, nerede biz sizlerle birleşeceğiz soruyorum. Biz kendimiz için değil, değerli kardeşlerim, kendimiz için adalet değil, herkes için adalet istiyoruz, ülkemiz için adalet istiyoruz. Bağımsız yargı diyoruz, ama yetmez, tarafsız yargı diyoruz, güvenilir yargı diyoruz. Yargı ideolojik davranmayacak. Efendim davranmıyoruz. Davrandın davrandın davrandın, bana da davrandın bana. Çünkü, ben bizzat bunun bedelini ödedim. Ve geçenlerde de biliyorsunuz açıklamasını da yaptım. Yargıtay'da maalesef belli bir mezhebi grup bu noktada öyle yaklaştı. Yaptığım neydi benim? Sadece okuduğum bir şiirdi, bir şiirin bedeliydi. Az önce U2 Bono ziyaretime geldi. Sen neden dolayı girmiştin içeri? Dedim böyle böyle bu konudan dolayı. Kahkahayı bastı. Çünkü alışılmış bir şey değil. Bu ülke bunlardan çok çekti. Diyarbakır Cezaevi'nde, Mamak'ta, Sincan'da bunlar hep yaşandı. Ama o tezgahlardan biz de geçtik. Bizi de Metris'e uğrattılar, Alemdağ'ına uğrattılar, Selimiye'ye uğrattılar buraları biz de ziyaret ettik. Ama güzel oldu, orada özgürlüğün tadını aldık, orada demokrasiyi öğrendik. Özgürlüğün ne kadar önemli olduğunu öğrendik. Bunlar ne diyordu? Muhtar bile olamaz diyorlardı. Ama neye rağmen diyorlardı? Millete rağmen diyorlar. Millet onları affetmedi, ne yaptı? Onların muhtar bile olamaz dediğini, getirdi Türkiye Cumhuriyeti'ne Başbakan yaptı, olay bu. Bu dünyada hep böyle oldu. Dünyanın değişik ülkelerinde hep böyle oldu. Ben de diyorum ki, yalvarıyorum halkıma, milletime hangi partiden olursan ol, ister CHP'li ol, ister MHP'li ol, ister BDP'li ol sevgili kardeşlerim, bak bu bir parti oylaması değil. 12 Eylül'de gidip bir partiye oy vermeyeceksiniz, orada bir partinin amblemi yok. Orada bir evet var, bir de hayır var, bu var. Ve bu bir AK PARTi projesi değil, bu bir Tayyip Erdoğan projesi değil, bu millet projesi.
Bak burada bizimle beraber hareket eden bir Saadet Partisi var. Bizimle beraber hareket eden bir Büyük Birlik Partisi var. Çeşitli sivil toplum örgütleri var, bağımsız ülkücüler var, aynı zamanda bağımsız Kürt aydınlar var. Bizimle beraber hareket ediyorlar, yani AK PARTili oldukları için değil, ama demokrasi aşığı oldukları için, özgürlük mücadelesi için, hukukun üstünlüğü için, bunun için bunu yapıyorlar. Bakın şu anda evet diyen Hak-İş Sendikası var, niye? İşçiler iki sendikaya üye olabilecek. Bakınız Memur-Sen var, şu anda yetkili olan memur sendikası. Ne diyor? Burada memurlara toplu görüşmeden toplu iş sözleşmesine geçiş var diyor. Burada emekli memur kardeşlerim aynı şekilde bundan istifade ediyorlar. Kadın örgütleri var, evet diyorlar, niçin? Çünkü, kadınların hakları anayasal teminat altına alınıyor. Aynı şekilde çocuklarla ilgili vakıflar var, neden? Çünkü çocukların istismarının önüne geçiliyor. Burada özürlülerle ilgili dernekler var.
Lokman neredesin? Lokman kayboluyorsun. Tamam, beyaz baston çıkınca Lokman'ın nerede olduğunu anlarız evelallah. Görüyorsunuz evetle dolaşıyor Lokman.
Ve özürlülerin hakları anayasal teminat altına alınıyor. Değerli kardeşlerim, bununla bitmiyor bu iş. Bakınız, kamu denetçiliği kurumunu getiriyoruz. Yani Batı'da ombudsmanlık denilen olay. İdareyi şikayet etmede artık bir merci var. Aynı zamanda değerli kardeşlerim, az önce söylediğim gerek Anayasa Mahkemesi, gerek Hakimler ve Savcılar Yüksek Kurulu bunlardaki değişiklik milletin ön bahçesi olmayı getiriyor.
Sevgili kardeşlerim; bütün bunlarla beraber inşallah yeni bir sayfa açıyoruz. Bu milletin kurumları özellikle buna dikkat etmemiz lazım, bu milletle aynı rotada ilerlesin istiyoruz, aynı ufka baksın, aynı vizyonu taşısın istiyoruz. Tuzu kurular, kaymak tabaka milletin önünde engel olmasın istiyoruz. Türkiye'ye ayak bağı olmasın istiyoruz, Türkiye'nin yolundan artık çekilsin istiyoruz. Türkiye artık geri düşmesin.
Bakın sevgili kardeşlerim; özellikle şimdi burada bir şeyi sizlerle paylaşmam lazım. 1960 Anayasasına kim çanak tuttu? CHP. 28 Şubat'ta kim dut yemiş bülbüle döndü? CHP. 27 Nisan bildirisinin altına imzamızı atarız kim dedi? CHP. Yargıyı nasıl siyasallaştırdıklarını biliyorsunuz. Geçmişte Sayın Moğoltay, Oktay ne dediler? Biz kendi örgütümüzden, yani CHP'den eleman almayacağız da, ülkücülerden, Refahlılardan mı alacağız? 3 bin kişi aldılar ve şimdi o 3 bin kişi işte yargıda belirleyici noktada. Yargıyı siyasallaştıranların kim olduğu ortada. 12 Eylül'de hayır çıkması için İmralı'yla anlaşmayı konuşan, yargıçlara kimseye bu noktada kendi içlerinden tek söz etmiyor. Buradan açık söylüyorum, sen siyasi partisin, sen Ana Muhalefet Partisisin, sen Silivri'de avukat, İstanbul demokrat olamazsın. Şu lafa bak: Şimdi kendisine diyorum ki, Anayasa Mahkemesini Ana Muhalefet mahkemesi haline getirdiniz. Anayasa Mahkemesi'nin önünde tank gibi dururken, çıkmış diyor ki ben darbe tanklarının önünde dururum. Geç geç, nasıl olacak da sen darbe tanklarının önünde duracaksın? Özgürlüklerin önüne mayın döşerken özgürlükten yana olamazsın. Haftalardır işte yaptığın açıklamaları görüyoruz.
Değerli kardeşlerim; bizler bu yola çok farklı çıktık, çok farklı yürüdük ve 8 yılda da çok ciddi mesafe aldık. Sevgili kardeşlerim, ben CHP'li kardeşlerime diyorum ki bu tutarsızlıkları lütfen görün. Bakınız, tarihi boyunca neler yaptıkları ortada. Bunların bu aldırmacalarına sakın aldanmayın. İşte az önce ben size Avcılar Belediyesi'nin kızlarımızı, kadınımızı rahibeye benzetme olayını anlattım. Elimizde artık resmi belge var ve Avcılar Belediye Başkanının talimatıyla hangi ajansa, hangi matbaaya bunu yaptırdıkları belli. 20 bin tane broşürü nereye bastırdıkları belli. Benim MHP'li kardeşime de söylüyorum, diyorum ki MHP'li kardeşim, tavan başka inanıyorum ki taban başka. Siz gelin burada gerçek anlamda milletini sevenler olarak, vatanını sevenler olarak ve bu özgürlük mücadelesinde bedel ödeyen insanları sevenler olarak diyorum ki gelin 12 Eylül'de sizler de evet diyin diyorum. Çünkü, sevgili kardeşlerim hiçbir zaman bir araya gelemeyen ve gelebilecekleri düşünülemeyen, düşünün kim var bu hayır cephesinde? CHP var. Kim var? MHP var. Kim var? BDP Var. Kim var? Türkiye Komünist Partisi var. Kim var? İşçi Partisi var. Kim var? YARSAV var. Kim var? Başörtü konusunda ertesi gün başlığını biliyorsunuz 411 el kaosa kalktı diyen medya var. Sevgili kardeşlerim, bunları yutacak mıyız? Onun için daha çok çalışacağız. Biz diyoruz ki gelin bunu parti hesaplaşmasına dönüştürmeyin. Bu bir güven oylaması değil, 12 Eylül'den sonra hesaplaşırız. O zaman ne dersen de, ben de diyeceğimi derim. İktidarımızla ilgili söyleyeceğin varsa söyle, ben de gereğini söylerim. Ama şimdi biz Anayasayla ilgili 26 maddelik bir paketi oyluyoruz. Bununla ilgili söyleyeceğin varsa bunları söyle. Partilere ders vermek isteyenler, mesaj vermek isteyenler, hesaplaşma yapmak isteyenler 2011 seçimlerini beklesin. 10 ay var ve Türkiye'nin geleceğini politik hesaplarla karartmayalım. Türk insanın kazanımlarını ucuz polemiklerle heba etmeyelim. 12 Eylül halk oylaması tekrar ediyorum bir güven oylaması değildir. Ve şunu da söyleyeyim: AK PARTi şu kadar oy aldı, böyle bir şey yok. Evet şu kadar oy aldı, bu AK PARTi'nin oyudur, böyle bir şey yok. Bizden bunu duymayacaksınız. Tayyip Erdoğan, hiçbir yerde evetler şu kadar çıktı, AK PARTi'nin bu kadar oyu var, asla benden bunu duymayacaksınız, arkadaşlarımdan da bunu duymayacaksınız. Çünkü, halk oylaması başka bir şey, partilerin oylanması başka bir şey. Bu kültürü kazanmamız lazım, bunu yaşamamız lazım, yaşatmamız lazım. Değerli kardeşlerim, eğer 12 Eylül'de bir hesaplaşma olacaksa darbe zihniyetle olacak, vesayetçi anlayışlarla olacak, milletin iradesini küçümseyenlerle olacak. Hayır ittifakı içinde yer alan partileri uyarmak istiyorum. Kimsenin iradesine ipotek koymayın, kimsenin iradesini küçümsemeyin, kimsenin iradesini hor görmeyin, kimsenin iradesini kötülemeyin. Ne evet diyenler ihanet içindedir, ne hayır diyenler ihanet içindedir. Halk oylamasında aziz milletimiz iradesini ortaya koyacaktır. Bize göre milletimizin iradesi hangi istikamette olursa olsun saygındır.
Şimdi Ana Muhalefet, diğeri, diyor ki bunlar İmralı'yla anlaştı. Bakın Sincan'da söyledim, bugün burada yine söylemek zorundayım. Hukukta bir kaide var, müddei iddiasını ispatla mükelleftir. Yani iddia sahibi iddiasını ispatla mükelleftir. Benim veya arkadaşlarımın bir terörist başıyla masaya oturduğunu, anlaştığını ispat edemezsiniz şerefsizsiniz. Bu kadar açık konuşuyorum. Biz şu 8 yılda verdiğimiz mücadele esnasında bir Yüksekova'da, Şemdinli'de mücadele verirken, bunlar Ankara'dan terör örgütüne destek yağdırıyorlar. Hiçbir zaman bunlarla biz masaya oturamadık. Gelin sizlerle terörü konuşalım dediğimizde bizlerle masaya oturmadılar. Randevu istedik, randevumuza evet demediler. Biz sizlerle gurur duyuyoruz. Değerli kardeşlerim, fakat kara propaganda yapıyorlar, bilgi kirliliği yaratmak istiyorlar ve bakıyorsunuz seviye kaybına uğramış tiplerle sürekli iftira at, tutmazsa iz bırakır. Ve bu kampanyaları sürekli devam ettiriyorlar. Ve bizden bazı şeylerin cevabını istiyorlar. Bu iktidar sizin şamar oğlanınız değil. biz inandığımız yolda aynı kararlılıkla devam edeceğiz. Ve bazı satılık gazeteleriniz var, biliyoruz. Asparagas haberlerle, yalan, uydurma haberlerle iftira kampanyalarınızı biliyoruz. Bunlara sadece sabrediyoruz. Çünkü, yargıya müracaat ettiğimizde aldığımız cevaplar belli. Yargı ne diyor biliyor musunuz? Siyasetçi bu tür hakaretlere alışmalı diyor. Neymiş? Bunlar diyor, ağır eleştiri sınıfına girer diyor, ağır eleştiri. Hakaret demiyor. Peki aynısını ben sana yapsam o zaman ne diyeceksin, ağır eleştiri mi diyeceksin? O zaman diyeceğini söyleyeyim, ben siyasetçi değilim diyecek. O zaman da diyorum çıkar cüppeyi, çık meydana. Ayıptır. Yani bu ülkenin Başbakanına kalkıp da Türküm demekten kaçınan bir Başbakan hakaretini, bir yargı mensubu olarak sen nasıl yakıştırabiliyorsun? Biz bugüne kadar verdiğimiz mücadeleyi ülkem için verdim, Türkiye'm için verdim. Niçin verdim? Dünyanın dört bir yanında niçin verdik? Bunlar dürüst davranmıyorlar, ama bilesiniz ki o verdikleri kararlar 60 mahkemesinde Adnan Menderes'i idama götürenler, Hasan Polatkan'ı idama götürenler, Fatin Rüştü'yü idama götürenler gerekçe yazamadılar. Ne dediler biliyor musunuz? Değerli kardeşlerim, dedikleri şuydu: Bizi buraya getiren irade böyle istedi, böyle yaptık dediler. Böyle bir hak olur mu, böyle bir adalet olur mu, böyle bir hukuk olur mu? Kimi öldürdüler, neyi çaldılar, çırptılar? Sadece ülkeye hizmet ettiler. İşte bu ülke bunları gördü.
Sevgili kardeşlerim; ben size İstanbul'da ne yaptık bunlardan bahsetmeyeceğim. Benim gündemimde onlar yok, siz zaten yaşıyorsunuz. Bir taraftan biz hizmet veriyoruz, bir taraftan Kadir kardeşim hizmet veriyor. Gece-gündüz demeden İstanbul'u dünya şehri yapmak için yola devam. Fakat şunu söylüyorum: Her evet herkes için demokrasiye davettir. Her evet herkes için özgürlüğe davettir. Her evet herkes için hukuk, herkes için adalete davettir. 12 Eylül gecesi, AK PARTi'nin zaferini değil, Türkiye'nin zaferini kutlayacağız, Türk milletinin zaferini kutlayacağız. Değerli kardeşlerim, ileri demokrasinin zaferini kutlayacağız. Kazanan AK PARTi değil, Türkiye olacak. Değerli kardeşlerim, kaybeden bir bütün olarak muhalefet partileri değil, değişime direnen anlayış olacak. Şahsi çıkarlarını, ikballerini, makamlarını milletin önünde görenler, millet adına böyle bir değişikliğin önünde durmaktan çekinmiyorlar. AK PARTi her fırsatta açık yüreklilikle, cesaretle söyledi. Millet kazanacaksa, AK PARTi kaybetmeye razı. Bunu diğer siyasetçiler söyleyemedi.
Şimdi geliyorum değerli kardeşlerim artık finale. Sevgili kardeşlerim, burada çok beklediniz ve Ramazan'dayız. Bu akşam Kadir Gecesi. Şöyle bir elleri göreyim bakayım elleri elleri, elleri bir göreyim. Maşallah. Sizin bu yüreğiniz, sizin bu sevdanız, sizin bu aşkınız bu ülkede hayır cephesini inşallah 12 Eylül'de sandığa gömecektir ben buna inanıyorum.
Değerli kardeşlerim; biliyorsunuz basit bir vergi borcu varsa sınır kapılarında hemen tutuklanıyordu. Bunlara inşallah son veriyoruz, evet mi? Değerli kardeşlerim, siyasi partilerin kapatılması halinde milletvekilliği artık otomatik olarak düşmeyecek, buna evet mi? Milletin vekilinin kaderini milletin belirlemesine evet mi? Bakın sevgili kardeşlerim, modern demokrasilerdeki gibi bir Anayasa, bunu hazırlıyoruz, buna evet mi? Değerli kardeşlerim, 12 Eylül üzerindeki dokunulmazlık zırhını nihayet kaldırıyoruz, buna evet mi? Bir yerde 12 Eylül'le yüzleşiyoruz, buna evet mi? Değerli kardeşlerim, bütün bu olanlarla birlikte İstanbul 26 maddelik bu Anayasa değişikliğine evet mi? Ey aziz İstanbul, gelin 12 Eylül'de öyle bir evet diyelim ki, şu Yeditepe'sinde İstanbul'un evet sesleri çınlasın. Öyle bir evet diyelim ki Sultanahmet sırtlarından evet sesleri çınlasın, Eminönü sırtların evet sesleri çınlasın, Süleymaniye'nin bulunduğu tepeden evet sesleri çınlasın, Fatih sırtlarından evet sesleri çınlasın, Haliç'ten, Balat'tan, Yedikule sırtlarından evet sesleri çınlasın. Öyle bir evet diyelim ki Sarayburnu'ndan yükselen evet sedaları Çamlıca Tepesinden duyulsun. 12 Eylül inşallah Türkiye için bir milat olacak. 12 Eylül inşallah İstanbul için bir milat olacak. Gelin, hep birlikte evet diyelim. Gelin, demokraside yepyeni bir beyaz sayfa açalım. Unutmayın, her evet demokrasiye davettir. Her evet adalete davettir. Her evet özgürlüğe davettir, hukuka davettir. Evet, şimdi merhum Menderes'in ifadeleri tekrar gündemde, yeter, söz milletin, yeter, karar milletin. Mühür sizde, karar sizin. Öyleyse, sevdamız millet, kararımız... Sevdamız millet, oyumuz... Sevdamız millet, tercihimiz...
Şimdi şöyle bir bayrakları bir indirelim, ama elleri kaldıralım. Şöyle elleri, arka taraf duyuyor mu, elleri şöyle bir kaldıralım bakalım. Bu eller evet elleri evet. Maşallah. Evet, sağ taraf, şöyle kaldıralım bakalım elleri. Yorulmak yok değil mi? Güzel. Şimdi bayrakları kaldıralım. Maşallah. Şarkımız neydi bizim? Şimdi bayrakları indirmeden şarkımızı söylüyoruz. Çünkü, bu şarkı bir mühürdür. Unutmayın, şarkımızı söylüyoruz bütün Türkiye'ye. Yarın Şanlıurfa'dayız, Salı günü Bursa'dayız ve bayram 3 gün sizlerle beraberiz. Hazır mıyız?
Beraber yürüdük biz bu yollarda, beraber ıslandık yağan yağmurda, şimdi dinlediğim tüm şarkılarda, bana her şey sizi hatırlatıyor, bana her şey sizi hatırlatıyor, bana her şey sizi hatırlatıyor.
Günümüz kutlu olsun. Kadir Gecemiz mübarek olsun. 12 Eylül İnşallah tüm milletimiz için çifte bayram olsun. Allah yar ve yardımcımız olsun. Kalın sağlıcakla.

