Ομιλία του Πρωθυπουργού κ. Αντώνη Σαμαρά στα εγκαίνια της επέκτασης του Προβλήτα III στον Πειραιά
22 Ιανουαρίου 2015

Φίλες και φίλοι, κυρίες και κύριοι,
 
Είναι πράγματι, μια πολύ σημαντική μέρα για τον Πειραιά, για την Ανάπτυξη, για την Ελλάδα. Με την επέκταση του νέου Προβλήτα III η COSCO αναλαμβάνει να πραγματοποιήσει νέες επενδύσεις ύψους 230 εκατομμυρίων ευρώ. Με τις επενδύσεις αυτές, η δυναμικότητα των εγκαταστάσεων διακίνησης εμπορευματοκιβωτίων της COSCO αυξάνεται στο λιμάνι κατά 70%. Κατασκευάζεται προβλήτας πετρελαιοειδών για λογαριασμό του ΟΛΠ και υλοποιούνται εργασίες για τις υποδομές και για τον εξοπλισμό όλου του λιμανιού.
 
Με τις επενδύσεις αυτές το λιμάνι βάζει γερά πλώρη για το μέλλον, αφού θα μπορεί πια να υποδέχεται τα πιο σύγχρονα πλοία μεταφοράς νέας γενιάς, χωρητικότητας άνω των 15.000 TEUs, δηλαδή θα υπερδιπλασιάσει τη δυναμικότητά του. Με τη συνεισφορά της COSCO από το 2008ο Πειραιάς έχει οκταπλασιάσει την κίνηση φορτίων που διακινεί, σπάζοντας κάθε ρεκόρ ανόδου, το ένα μετά το άλλο. Οκτώ φορές επάνω. Ποια άλλη εμπορική δραστηριότητα της χώρας είδε τέτοια αύξηση σε αυτά τα βαθιά, δύσκολα, επώδυνα χρόνια της κρίσης. Αυτή είναι η σημασία αυτή της επένδυσης, που δείχνει και την προοπτική, τη δύναμη, των αποκρατικοποιήσεων και τη σημασία της παρουσίας στη χώρα μας διεθνών επενδυτών κύρους, όπως είναι η COSCO.
 
Οι τεχνικές δυνατότητες του λιμανιού με τις νέες επενδύσεις αφήνουν πίσω τον ανταγωνισμό από τα άλλα λιμάνια της Μεσογείου. Το λιμάνι του Πειραιά αναδείχθηκε το ταχύτερα αναπτυσσόμενο λιμάνι στον κόσμο το 2012 και το 2013. Και το ταχύτερα αναπτυσσόμενο λιμάνι στην Ευρώπη το 2014. Αυτό θα πει, φίλες και φίλοι, ανταγωνιστικότητα. Αυτό θα πει επενδύσεις. Αυτό θα πει ανάπτυξη στην πράξη.
 
Η ολοκλήρωση της αποκρατικοποίησης του ΟΛΠ θα φέρει στο Ελληνικό Δημόσιο επιπλέον έσοδα εκατοντάδων εκατομμυρίων ευρώ και επιπλέον σημαντικές επενδύσεις ύψους 300 εκατομμυρίων την πρώτη κιόλας πενταετία. Επενδύσεις στοχευμένες σε παραγωγικές δραστηριότητες, που θα φέρουν δουλειές, θέσεις εργασίας, ανάπτυξη. Μεταξύ άλλων και στην ναυπηγοεπισκευαστική ζώνη και στην ακτοπλοΐα και στην κρουαζιέρα.  Αν συνεχίζουμε αυτό το δρόμο, ο Πειραιάς θα γίνει το μεγαλύτερο λιμάνι της Μεσογείου και σημαντικός κόμβος της πανευρωπαϊκής εφοδιαστικής αλυσίδας, μέσα στον επόμενο χρόνο. Ήδη βλέπουμε δείγματα των προοπτικών που έχει ανοίξει η διασύνδεση με το δίκτυο το σιδηροδρομικό, αφού παγκόσμιοι «κολοσσοί», όπως η  Hewlett Packard, η ZTE, η Sony και η Huawei επιλέγουν τον Πειραιά και το Ελληνικό Σιδηροδρομικό Δίκτυο για τη διακίνηση των δικών τους προϊόντων στην Ευρώπη.
 
Μιλάμε πια για το νέο δρόμο του μεταξιού και για την μετατροπή του Πειραιά σε πύλη εισόδου των ασιατικών προϊόντων σε ολόκληρη την Ευρώπη. Στο σημείο αυτό θέλω πραγματικά να ευχαριστήσω την COSCO και την Κινεζική κυβέρνηση και προσωπικά τον Κινέζο πρωθυπουργό για την σταθερή τους εμπιστοσύνη και για τη δέσμευσή τους στον Πειραιά.
 
Θέλω να συγχαρώ όλους όσους έχουν εργαστεί, για να φθάσει το λιμάνι μας στη σημερινή μέρα και να ευχηθώ καλή επιτυχία για το μέλλον της επένδυσης αυτής στον Πειραιά μας. Η σημερινή, όμως, τελετή εγκαινίων, αυτής της τόσο σημαντική επένδυσης, μας βρίσκει λίγες μέρες πριν τις πιο κρίσιμες εκλογές των τελευταίων δεκαετιών. Οι αντίπαλοί μας, οι ίδιοι που ήθελαν να πετάξουν την COSCO στη θάλασσα, οι ίδιοι που ήθελαν να πνίξουν την Ελληνική κρουαζιέρα με το καμποτάζ, μιλούν για κρατικοποίηση του λιμανιού και του σιδηροδρόμου και όλου του κλάδου ενέργειας και των τραπεζών, κάτι που είναι άλλωστε και παράνομο στην ευρωζώνη. Και, αν μπορέσουν και εταιρειών που ανήκουν πλέον σε τρίτους διεθνείς επενδυτές, όπως είναι ο ΟΤΕ και ο ΟΠΑΠ. Συνομιλούν με το χθες. Έχουν χάσει την επαφή τους με τον καινούργιο κόσμο που ανοίγεται μπροστά μας. Εγώ, αντίθετα, πιστεύω ότι χρειαζόμαστε επενδύσεις στην Ελλάδα, κεφάλαια, που το κράτος μας δεν έχει, για να δημιουργηθούν δουλειές για τους νέους εργαζόμενους, τους επιστήμονες, τις γυναίκες, τους συμπολίτες μας που ζουν στην περιφέρεια. Ευτυχώς, τέτοια κεφάλαια και υπάρχουν και θέλουν να επενδύσουν στην Πατρίδα μας. Γι’ αυτό και προσελκύουμε διεθνείς επενδυτές. Σε εγκαταλελειμμένη επί δεκαετίες δημόσια γη, για να φτιαχτούν εκεί παραγωγικές μονάδες, τουριστικές μονάδες, υποδομές, που θα φέρουν δουλειές και εμπόριο στην τοπική κοινωνία, που θα ανεβάσουν την αξία της γης, των περιουσιών, των ανθρώπων της περιφέρειας.
 
Είμαστε με τους επενδυτές, με όσους μπορούν να δημιουργήσουν δουλειές και πλούτο για τη Χώρα μας. Ενώ οι άλλοι είναι με εκείνους που προτιμούν να καταπατείται η δημόσια περιουσία. Να είναι ξεχασμένη και να υπάρχουν έτσι μακροχρόνια άνεργοι και να μπορούν ψηφοθηρικά, να τους εκμεταλλεύονται. Εμείς προωθούμε την αναδιάρθρωση προβληματικών δημόσιων επιχειρήσεων. Αυτοί επιχειρούν τη διαιώνιση της κακοδιοίκησης που επιβαρύνει τον Έλληνα φορολογούμενο. Έφτασαν στο σημείο να υπόσχονται ότι θα ακυρώσουν ακόμα και την πρόσφατη παραχώρηση των 14 περιφερειακών αεροδρομίων, μια αποκρατικοποίηση με τίμημα ρεκόρ. Και θέλω να το σκεφτείτε: Μας δίνουν 2,4 δις από τα οποία το 1,2 άμεσα, φέτος. Ακόμα, θα εισπράττουμε σαν δημόσιο το 28% των ετήσιων κερδών από τη λειτουργία των αεροδρομίων. Κι έχουμε υποχρεώσει τον ιδιώτη να επενδύσει 1,4 δις, που θα αλλάξει την εικόνα αυτών των αεροδρομίων και θα φέρει περισσότερους τουρίστες, που θα τονώσουν τις τοπικές κοινωνίες. Πρόκειται για λεφτά, δηλαδή, που το κράτος δεν έχει, που δε μπορεί να βρει από αλλού και που τα βρίσκει έτσι με τον καλύτερο τρόπο. Κι όμως, υπόσχονται ότι κι αυτά θα τα ακυρώσουν, λες και είναι κάτι το κακό, το επιζήμιο για τον τόπο. Τέτοια συκοφάντηση! Είναι ένα συνονθύλευμα από συνιστώσες αριστεριστών του πιο παρωχημένου κρατισμού, που ζητάει να μας κυβερνήσει.
 
Αντίθετα, η δική μου η Παράταξη θέλει περισσότερες επενδύσεις σαν αυτή που σήμερα εγκαινιάζουμε. Για να πετύχουμε την Ανάπτυξη, να δημιουργήσουμε δουλειές και να ενισχύσουμε και τη στρατηγική θέση της Χώρας διεθνώς. Θα ήθελα να αναφερθώ και σε κάτι ακόμα, με πολύ μεγάλη σημασία για την πορεία μας στην ενωμένη Ευρώπη. Είναι η σημερινή ιστορική απόφαση της Ευρωπαϊκής Κεντρικής Τράπεζας. Και είναι ξεκάθαρη. Η Ελλάδα θα συμμετέχει στην πιστωτική επέκταση που εγκαινιάζεται εφόσον τηρήσει τις δεσμεύσεις της και είναι σε πρόγραμμα. Και ο Πρόεδρος της Κομισιόν ο Γιούνκερ, είπε χθες καθαρά: Το μόνο πράγμα που μπορούμε και πρέπει να πούμε είναι ότι οι δεσμεύσεις που έχει αναλάβει η Ελλάδα, πρέπει να γίνουν σεβαστές από οποιαδήποτε κυβέρνηση. Ευρώ χωρίς τήρηση δεσμεύσεων δε μπορεί να σταθεί. Και τήρηση δεσμεύσεων σημαίνει συνέχιση των μεταρρυθμίσεων, διατήρηση των πλεονασμάτων.
 
Εκείνοι που ονειρεύονται νέα ελλείμματα, εκείνοι που θέλουν να ακυρώσουν τις μεταρρυθμίσεις οδηγούν την Ελλάδα σε ατύχημα, που δε θα πρέπει να το επιτρέψουμε. Θα δώσουμε ώθηση στην Ελλάδα να προχωρήσει στο δρόμο της Ανάπτυξης, της επιχειρηματικότητας, της ανταγωνιστικότητας, που το βλέπουμε εδώ απόψε το πόσες νέες θέσεις εργασίας δημιουργεί για τον Ελληνικό λαό. Δεν πρέπει να αφήσουμε να επιστρέψουμε σε μια έρημο του κρατισμού που κυριαρχούσε παλιότερα. Και σε μια αυθαιρεσία κομματικών στρατών, που κυριαρχούσαν στο παρελθόν.
 
Για όλα αυτά θα αποφασίσει ο Ελληνικός λαός την Κυριακή. Και η τελευταία ψήφος θα κάνει τη διαφορά. Και το πρώτο κόμμα- είναι γνωστό- θα πάρει 50 έδρες μπόνους. Κι αν είναι η  Νέα Δημοκρατία, θα μπορεί να σχηματίσει κυβέρνηση, γιατί απέδειξε ότι έχει τη δυνατότητα να συνεργάζεται με άλλα φιλο-ευρωπαϊκά κόμματα, που στηρίζουν τέτοιες μεταρρυθμίσεις. Αν είναι το άλλο κόμμα, δεν έχει κανένα σύμμαχο και το σπουδαιότερο είναι ότι δε μπορεί να βρει ούτε τον δικό του εαυτό, αφού διαφορετικά στελέχη του λένε καθημερινά διαφορετικά πράγματα. Και η τελευταία ψήφος, επομένως, της καθεμιάς και του καθενός μας θα αποφασίσει εάν η Ελλάδα θα μείνει σε αυτή τη σταθερή τροχιά της σύγχρονης Ανάπτυξης ή αν θα παραμείνει στο περιθώριο βουλιάζοντας στην ύφεση. Γι’ αυτό, λέω κάτι το οποίο δε συνηθίζεται και το λέω από εδώ, σε αυτή την ώρα, δυο μέρες- τρεις προ των εκλογών, και η τελευταία ψήφος μπορεί να λυτρώσει την Ελλάδα. Ας μην αφήσουμε μια μειοψηφία αρνητών της Ανάπτυξης, που εδώ τη βλέπουμε ζωντανή, να μας βάλει και πάλι σε Εθνική περιπέτεια.
 
Πιστεύω ότι εκείνοι στους οποίους απηχούν αυτά τα λόγια για ανάπτυξη είναι οι περισσότεροι. Και πιστεύω ότι με τους περισσότερους θα κερδίσει και η Πατρίδα μας. Σας ευχαριστώ πολύ.
 
 
 
Επισυνάπτεται η επιστολή του Κινέζου Πρωθυπουργού κ. Li Keqiang, η οποία ανεγνώσθη κατά τη διάρκεια των εγκαινίων της επέκτασης του Προβλήτα ΙΙΙ στον Πειραιά.
