After the brief survey of the speeches from 2001 till November 2002 elections was made, the following speech was identified to be the potential campaign speeches:
Speech of Erdoğan when he introduced the candidates of MP’s before the election
http://www.akparti.org.tr/site/haberler/rtayyip-erdoganin-milletvekili-adaylarinin-tanitiminda-yaptigi-konusma-metn/4237
R.Tayyip Erdoğan’ın Milletvekili Adaylarının Tanıtımında Yaptığı Konuşma Metni
Date: September 17, 2002
Location: Ankara, Turkey
Değerli yol arkadaşlarım, Değerli basın mensupları, Türkiye, demokrasi ve hukuk yolunda önemli bir dönemece gelmiş bulunuyor. 3 Kasım seçimleri, milletimizin selameti ve devletimizin bekası için hayati bir dönüm noktası olacaktır. 3 Kasım günü hukuki zeminde güvenli bir gelecek isteyenler, ülkemizin kaybettiği itibarı özleyenler sandıkta “kararlılıklarını” göstereceklerdir. Türkiye’nin demokrasi içinde büyüme iradesi, iç çekişmelere, siyasi ihtiraslara, bitmez tükenmez oyun ve tezgahlara feda edilmeyecek kadar önemlidir ve yücedir. 4 Kasım günü, millet iradesi istikametinde yeni yasama ve yürütme organı, kuvvetler ayrılığı prensibine dayanan Anayasal demokrasi esaslarına göre vücut bulacaktır. Hem Anayasal prensipler, hem de Türk halkının demokrasi tecrübesi sağlıklı bir siyasal yapıya kavuşacaktır. Ak Parti, tek başına iktidar olabilmek, halkımızdan aldığı gücü, halka hizmete döndürmek için bu süreci iyi değerlendirecektir. Bunun için bütün gerçekleri topluma anlatmak, toplumun bütün ihtiyaçlarını tespit etmek zorundayız. Bu nedenle milletimizin taleplerini bütün incelikleriyle bilmemiz ve zapt etmemiz gerekir. Millet iradesinin hakkıyla yönetime yansıması, Türkiye’nin özlem ve beklentilerine kavuşması için bu tarihi imkanın, bu ülke için çok iyi değerlendirilmesi gerekiyor. Bu durum ise, hepimize büyük sorumluluklar yüklüyor. Ben de, Ak Parti genel başkanı olarak, bugünden itibaren sizden bu sorumluluğun ve bu büyük emanetin birlik ve bütünlük içinde sahiplenmenizi istiyorum. Hangi şartlarda olursak olalım, bütün çabamız insanımızın teveccühüne layık olmak, onlara hizmet etmek içindir. Adalet ve kalkınmayı, üretim ve rekabeti, hizmeti ve çaba göstermeyi bu ülke insanına çok görenler, yönetimi kirletenler, umutları köreltenler, adaleti toplumdan esirgeyenler, bugün değilse, yarın mutlaka mahcup olacaklardır. Değerli Arkadaşlar, Bizler, uzun bir yola çıktığımızın bilincindeyiz. Husumetle kaybedecek vaktimiz yok bizim. Kimseye küsmemiz de, kırılmamız da mümkün değildir. Türkiye’yi özlemlerine kavuşturacak demokrasi mücadelesinde gerektiğinde bedel ödemesini de biliriz. Bizi anlamakta güçlük çekenlerin, er ya da geç bir gün mutlaka vicdanlarıyla baş başa kalacağına inanıyoruz. Biz, milletimizin hizmetine talip olduk, sadece bunu talep ettik. “İnsanı yücelt ki, devlet yücelsin” anlayışını hareket noktamız olarak kabul ettik. “Bize düşen gayrete teşvik, umutsuzluğa düşmemeyi telkindir,” dedik. Bütün fiillerimizde umudu besleyecek, güven duygusunu sağlamlaştırmaya çalışacağız. Çünkü, bir vatana, bir ülkeye, bir özgürlüğe sahip olmak vatandaşlık hukukunun sürekli savunulmasını gerektiriyor. Değerli arkadaşlar, Bugüne kadar olduğu gibi, bundan sonra da, Türkiye’yi çağdaş değerlerle buluşturacak, Türk halkını refaha kavuşturacak Ak Parti kadroları ihtilaf ve ayrışma değil, güven zemininde politika üretecektir, bunu bilesiniz. Ve bunu sizler başaracaksınız. Sizler bunu başaracak güçtesiniz. Halkımızın özlemlerinin Ak Parti’ye yönelmesi de, bu kadroların, bu büyük sorumluluğu taşıyabileceğine olan inancın açık bir göstergesidir. Önceliklerimiz, Türkiye’nin öncelikli sorun alanlarıdır. Üreteceğimiz çözümler ise dünyada itibar sahibi bir Türkiye tasavvurumuzu ortaya koyacaktır. Bu önceliklerimizi halkımıza doğru anlatmak zorundayız. Önceliklerimizi bir kez daha hatırlatıyorum. · Ulusal Uzlaşma ve Toplumsal Güven zemininin güçlendirilmesi · Kanun Devletinden Hukuk devletine geçişin sağlanması · Üretim ve İstihdamın Artırılması ve rekabetin korunması · Yeni Bir Ekonomik ve Mali Yapılanma · Devlette Şeffaf Bir Yönetime geçişin sağlanması · Yerel Yönetimlerinin Güçlendirilmesi ve merkezin yükünün paylaşılması · Yaşam Kalitesinin Geliştirilmesi için sağlık ve sosyal güvenlik reformu · İç ve Dış Güvenliğin sağlanmasına özen gösterilmesi · Etkin Bir dış politika izlenmesi ve · Eğitimin niteliğinin artırılması Ak Parti, geniş toplumsal kesimlerin “Adalet ve Kalkınma” özlemini hayata geçirecektir. Bu yolda yürürken eşyanın tabiatı gereği engellerle karşılaşacak, haksız rekabete maruz bırakılacağız. Unutmayalım ki; Olup biten her şey halkımızın gözü önünde oluyor. · Dükkanını siftahsız kapatan esnaf, · İşini kaybeden işçi, · İş bulabilmek için akşama kadar kapı kapı dolaşan delikanlılar, · Yatağını posta trenine atıp büyük şehirlerde umut arayan insanlarımız yaşanan her şeyin çetelesini tutuyor. O insanların duygularını istismar edenler, o insanların emeğini küçültenler onlarla göz göze gelme, onların gözlerinin içine bakma cesaretini kendilerinde bulamazlar. Bu nedenle de seçimi erteletmek için günde birkaç kere fikir değiştirmekten çekinmezler. Siyasi ahlakı dibe vurdurmak, siyasi güven zeminini yok etmek için olmadık akrobatik hareketlere tevessül edebilirler. Onlar resmen milletten kaçıyorlar. Ama bunu başaramayacaklar. 3 Kasım günü halkın kendileri için hazırladığı cevabı kaçınılmaz olarak göreceklerdir. Değerli Arkadaşlar 3 Kasım’da kesinkes seçim yapılacaktır. Siyasetin kirlendiği, yönetimin acz ve zafiyet içinde kaldığı, umutların kırıldığı bir dönemde, nasıl ki; AK PARTİ siyasi hayatımıza yeni bir ivme kazandırmış, milletimizin teveccüh ve ilgisini kazanmış ise, Şimdi de AK PARTİ olarak halkın bu sevgisini, umudunu, teveccühünü, iradesini iktidara taşımak üzerimize bir borç olmuştur. Türkiye daha fazla dar bir koridorda bekletilemez. Avrupa Birliği’nin gözü üzerimizdeyken Türkiye’yi bitmez tükenmez sorunlarla içine kapatmak isteyenler siyasi iradeyi daha fazla tazyik altında tutamazlar. İnsanlığın ortak evrensel değerlerini insanımızdan esirgeyenler, kaygı ve korku üreterek Milli iradeyi engellemek istiyorlar. Özürlü bir demokrasiyle dünyada hak ettiğimiz saygınlığa ulaşmayacağımızı bildikleri halde, millet iradesinin yönetime yansımasını istemiyorlar. Milli irade, usul tartışmalarıyla sayısız detaya boğdurulmak istense de milletin gözü önünde olup bitenler aynı zamanda milletin vicdanında da değerlendirilecektir. Milli iradenin ve milli vicdanın yansıması için hepimiz 4 Kasım gününü bekleyeceğiz. Milletten kaçanlar da o günün mahcubiyetini şimdiden duydukları için telaşlanmakta haklıdırlar. Seçimi engellemek isteyenler; seçim kanununda yapılacak değişiklikleri ve barajı bahane göstererek nereye kadar kaçabileceklerini zannediyorlar. Söz konusu düzenlemeler dün işlerine geliyordu, koruyorlardı. Bugün ayaklarına dolaştığı için feveran ediyorlar. Türkiye ilkesizliğin ve tutarsızlığın bu kadarına daha fazla tahammül etmeyecektir. Ak Parti, barajı indirme bahanesi ya da başka bir bahaneyle uygulanmak istenen seçimi erteletme senaryolarına asla vize vermeyecektir. Unutulmamalıdır ki, 3 Kasım seçimleri sadece bir hükümet değişikliği ile sonuçlanmayacaktır. Bu seçimler, “eskimiş ve köhnemiş siyasi zihniyet”in yerine “pırıl pırıl ve milletimizin gelecek beklentilerine yakışan bir siyasi zihniyet” getirme dönemeci olacaktır. Millet iradesi, 3 Kasımda sandığa sadece oy olarak yansımayacak, aynı zamanda siyaseti, yönetimi, devleti kirletenlere de bir siyasi ahlak dersi verecektir. Bu ülkenin vicdanı, bu kadar hukuksuzluğa ve keyfiliğe daha fazla sessiz kalmayacaktır. Ak Parti tek başına iktidara geliyor. Milli iradeye saygı duyduklarını söyleyenler, gayrı hukuki ve gayrı ahlaki yollarla, tahrik ve provokasyonlarla Türkiye’nin ufkunu karartmaya çalışmasınlar. Engellemeye çalıştıkları milletin kurucu iradesidir. Kısır ve ufuksuz tartışmalarda Ak Parti olarak biz hiç olmayacağız. Biz yekpare bir bütünlük içinde Türkiye’nin geleceğine odaklandık, Bu yolda yürümeye devam edeceğiz. Değerli Arkadaşlarım, Bir araya gelmişken, sizlere kimi özel düşüncelerimi aktarmak istiyorum. AK PARTİ milletimizin iradesinin tezahürü olarak kurulmuş bir parti olmanın yanında; Türk siyasetinin tek akla ve tek lidere mahkum olmuş, köhnemiş anlayışını da yıkarak ortak akılla ve kolektif düşünceyle yönetilmek üzere kurulmuş bir partidir. Bu özelliği gereği AK PARTİ takım ruhuyla çalışan bir partidir. Şimdi bizler; Kurucular Kurulu üyelerimize, MKYK, MYK üyelerimiz ve il başkanlarımıza ilave olarak 550 Milletvekili adayının da katılımıyla büyük bir takım halinde bir aradayız. İşin doğası gereği 550 aday arkadaşımızın tamamının parlamentoya girmesi mümkün olmayabilecektir. Ama, madem ki; takımdan ve takım ruhundan bahsettik; Biliyorsunuz her oyun mahdut sayıda oyuncularla oynanır. Bu oyunları oynamaya talip olanlar, baştan kurallarını bilerek oyuna talip olurlar. Yine bildiğiniz gibi; oyun belirli sayıda oyuncularla oynanmasına rağmen, takım oyuna girecek oyuncularının sayısından iki, hatta üç katı adayla sürece katılır. Bu nedenle hiçbir aday arkadaşımız yerini beğenmemezlik yaparak takım oyununa zarar vermemelidir. Kaldı ki; bu oyundan sahaya çıkacakların sayısı önceden belirlenmemiş olup, bizim performansımıza göre ortaya çıkacaktır. Ne kadar takım ruhuna uygun hareket edip, kolektif üretimde bulunup, hep birlikte halkımızla kucaklaşabilirsek, o kadar fazla arkadaşımız parlamentoya gidecektir. Hepinizin bu hassasiyeti ve azami gayreti göstereceğinize inancımı vurgularken, hepinize şimdiden başarılar diliyorum. Değerli Basın Mensupları Konuşmamı bitirmeden önce sizlere bir de duyurum olacak. Partimiz seçim mitinglerine 28 Eylül 2002 tarihinde Hakkari’den başlayacak ve ilk etapta Şırnak ve Mardin ilimizi kapsayacaktır. Ayrıca partimizin seçim bildirgesi ve kampanyanın ana koordinatları 26 EYLÜL tarihinde yapılacak bir törenle sizlere ve dolayısıyla kamuoyuna duyurulacaktır. Bu duygularla hepiniz tekrar selamlarken, Hepinize diyorum ki; Ben de dahil olmak üzere, hiçbirimizin tek tek milletvekili olması, ilkelerimiz doğrultusunda Türkiye’ye hizmet etmekten daha önemli değildir. Değerli arkadaşlar, Şimdi gidiniz, gittiğiniz her yerde, milletimizin her bir ferdine benden selam söyleyin. Analarımızın ve babalarımızın ellerinden öpün, Genciyle yaşlısıyla, bütün kardeşlerimi benim için kucaklayın, Onlara, karanlığın biteceğini, aydınlık günlerin çok yakın olduğunu söyleyin, Asla umutsuz olmasınlar. Unutmayın! Her şey, mazisi insanlık tarihi kadar eski büyük milletimizin selameti içindir, Her şey, ilelebet yaşatmak azminde olduğumuz devletimizin bekası içindir. Her şey Türkiye içindir.



