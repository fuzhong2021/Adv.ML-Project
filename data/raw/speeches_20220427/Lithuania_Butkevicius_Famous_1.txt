A.Butkevičiaus kalba Prezidentei D. Grybauskaitei Seime teikiant jo kandidatūrą į Ministrus Pirmininkus
 Gerbiamoji Seimo Pirmininke,
 Seimo nariai,
 dėkoju už galimybę pasitikrinti pasitikėjimą Vyriausybe Tautos atstovybėje. Man didelė
 privilegija ir garbė pristatyti Šešioliktosios Vyriausybės veiklą ir būsimus darbus.
 Prieš pusantrų metų pradėjęs dirbti ministrų kabinetas paskelbė savo veiklos efektyvumo
 matą. Iškovota Nepriklausomybė turi užtikrinti Lietuvos žmonėms geresnį gyvenimą ne kur
 nors svetur, o čia, mūsų istorinėje Tėvynėje. Dar nepasibaigusio ekonominio sunkmečio
 akivaizda nesutrukdė iš esmės pakeisti požiūrį į valstybės ekonomiką. Šešioliktoji
 Vyriausybė pasiūlė kitą valstybės gerovės kūrimo kelią. Mažinti perteklinius suvaržymus,
 remti darbo vietų kūrimą ir visokeriopai skatinti verslą bei investicijas, kad augtų žmonių
 pajamos, mažėtų skurdas ir socialinė atskirtis tarp didmiesčių ir regionų. Ne diktuoti savo
 tvarką, o kartu su socialiniais partneriais rasti geriausius sprendimus.
 Šio kelio gairių, vedančių Lietuvą į ekonominio augimo lyderes Europos Sąjungoje, tvirtai
 laikysimės ir ateityje. Šalyje stabiliai mažėja nedarbas, o vidutinis darbo užmokestis
 padidėjo net 6,2 procento. Ir tai didžiausias atlyginimų augimas per pastaruosius
 penkerius metus. Tačiau Lietuva taps tikrai stipri, kai atsigaus jos regionai, kai į juos norės
 sugrįžti per sunkmetį išvykusieji. Todėl ir toliau mūsų dėmesio centras bus regionai –
 jiems skirsime milijardines investicijas.
 Šešioliktoji Vyriausybė priėmė iššūkį mažinti rekordinių aukštumų energetikos kainas ir
 stiprinti Lietuvos energetinę nepriklausomybę nuo monopolinio Rytų šaltinio. Jau praėjusių
 metų pabaigoje priimti sprendimai leido sustabdyti elektros ir dujų kainų augimą.
 Atnaujintos derybos su Rusijos koncernu „Gazprom“ taip pat davė gerų rezultatų – nuo
 liepos 1 d. gamtinių dujų tarifai buitiniams vartotojams mažėja vidutiniškai 20 procentų.
 Išpirkus iš „Gazprom“ ir Vokietijos bendrovės EON akcijų dalį, užtikrinome strateginių
 įmonių, transportuojančių ir parduodančių gamtines dujas, valstybės kontrolę. Toliau
 tęsime pastatų renovacijos pagal naują modelį, šilumos ūkio pertvarkos, biokuro ir kitas
 programas, kurios padės modernizuoti Lietuvos energetiką ir mažins kainas vartotojams.
 Socialinėje srityje ne tik laikomės įsipareigojimo kompensuoti buvusios Vyriausybės
 nusavintas pensijas, bet nuo kitų metų planuojame pradėti jas didinti. Papildomas
 biudžeto lėšas panaudosime ir mažiausiai uždirbančių algų kėlimui. Tiems, kurie neturi ar
 nesugeba surasti darbo, Užimtumo programa numato įvairias įdarbinimo, grįžimo į darbo
 rinką formas. Kuriame pensijų sistemą, kuri mažins politinio įsikišimo rizikas, numatys
 objektyvų vertės palaikymo mechanizmą. Darbo santykius reglamentuojantis darbo
 kodeksas užtikrins kokybiškai naują socialinio saugumo ir santykių lankstumo balansą.
 Per praėjusius metus pastebimai – 4,8 procentinio punkto sumažinome jaunimo nedarbą.

 Tai vienas geriausių rodiklių Europos Sąjungoje. Įgyvendindami Europos socialdemokratų
 jaunimo garantijų iniciatyvą, kurią pernai palaikė Europos Sąjungos Taryba ir kuriai jau
 numatytas finansavimas, jauniems žmonėms sudarysime dar geresnes sąlygas susirasti
 darbą.
 2014- 2020 metų finansinė perspektyva – didelių galimybių laukas mūsų valstybei. Todėl
 paramos lėšas kreipiame naujų technologijų ir inovacijų programoms, mokslo ir verslo
 bendradarbiavimui, nes tai – geriausi įrankiai valstybei stiprinti savo galias ir nepralaimėti
 konkurencinėse kovose.
 Daugelyje sričių Šešioliktoji Vyriausybė tik įpusėjo savo darbą. Reikia toliau stiprinti
 Lietuvos ekonominio augimo pagrindą. Toliau kursime palankią verslui ir investicijoms
 aplinką, ypač inovatyvių technologijų srityse, į naujas rinkas plėsime eksportą, taikysime
 naujas priemones kovoje su korupcija ir šešėline ekonomika, pavyzdžiui, imamės
 įgyvendinti išmaniąją mokesčių administravimo sistemą.
 Tai nėra tušti pažadai. Kai prieš kiek daugiau nei metus paskelbėme ambicingą euro
 įvedimo siekį, atrodo, kad tuo tikėjo tik mūsų Vyriausybė. Dabar jau niekas neabejoja, kad
 euras tikrai bus nuo 2015 metų. Bet tam reikėjo ne tik žodžių, bet ir labai atsakingo ir
 sunkaus darbo. Tokiam darbui esame pasirengę. Prašau Jūsų pasitikėjimo ir kviečiu dirbti
 drauge.
 Dėkoju už dėmesį.
