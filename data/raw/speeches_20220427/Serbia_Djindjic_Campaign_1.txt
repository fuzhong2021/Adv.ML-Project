Govor dr Zorana Đinđića na izbornoj konvenciji povodom predsedničkih izbora
Datum: 
25.09.2002 
Period: 
Premijer 2001–2003. 
Dobro veče dragi Beograđani,
Hvala vam dragi prijatelji što ste i večeras ovde. Pratio sam kao i vi ovu predizbornu kampanju predsedničkih kandidata i mogu da kažem, slažem se sa ponekim porukama koje su oni emitovali. Salžem se sa tim da treba vratiti osmeh narodu u Srbiji, slažem se da moramo da se borimo protiv kriminala, protiv mafije, slažem se da treba da sačuvamo zemlju u kojoj živimo i da uvedemo više reda u nju, ništa tu nije sporno. Jedno je međutim sporno, da li su ti ljudi oni koji mogu da otvare te ciljeve. Da li onaj čija je stranka unesrećila stotine hiljada ljudi ima moralno pravo da priča o osmehu . Zašto su nas unesrećili ako hoće da nas obraduju, mogli su pre dvanaest godina da nas obraduju time što se uopšte ne bi pojavili u Srbiji. I ovaj drugi koji kaže, mafija, kriminal kaže ima najviše iskustva u tome pa će biti uspešan. To me podseća na onog piromana koji se javio na konkurs za šefa vatrogasne službe i kaže, imam iskustvo u postavljanju požara, izaberite me za tu funciju uživam kada vidim požar, to je Vojislav Šešelj piroman Balkana. Čudan je i ovaj treći, koji kaže sačuvao sam jednu državu, sačuvaću i drugu. I da vas pitam ovako lično kao sugrađanin, dve koze da imate da su vam važne i da imate alternativu da ih pustite da se same čuvaju ili njemu da date da ih čuva, šta bi ste izabrali – da se same čuvaju, naravno. 
Naravno, mora toga mnogo se promeni u Srbiji. I zato smo mi ovde i zato svakoga dana radimo na tome. Nema sumnje, mnogo stvari u Srbiji nije u redu, i mnogo stvari u Srbiji mora da bude bolje. Ali prva stvar koja treba da se promeni jeste da se ponovo uvažava rad. Da političari rade a ne da mudruju, da se rezultati vrednuju a ne namere, ne poza, dosta je manekena u ovoj Srbiji i previše ih ima. I kada vas pitam ko može da vodi te promene, pa valjda oni koji umeju i hoće da rade. I zamislite dragi prijatelji, zamislite lepo se osećamo, malo da se našalimo. Zamislite u jednoj košnici da se organizuju izbori za predsednika košnice. I onda se seti trut. Deset godina je spavao u toploj košnici, mudar je nikom se nije zamerio, krila nije pokvasio i odlučio da se kandiduje. Svi ga vole, a što da ga ne vole kad je trut. I krenuo po zemlji Srbiji da ogovara pčele radilice, mrzovoljan, podgojen, ljut, uvređen, ništa mu ne valja, ne rade dovoljno te pčele radilice ima trut primedbe. Njega da pitaju radile bi još više. Srećom niko ga ne pita ali i da ga pitaju. I krenuo trut po Srbiji i otkrio veliku tajnu loše se živi u Srbiji. Otkio Ameriku, pčele rade mnogo imaju malo, teško je stanje i on se uvredio i počeo je da traži krivce, zašto se tako loše živi u Srbiji, kad on u svom kabinetu u svojoj toploj košnici smislio bi on mnogo dobrih recepata ali neko drugi da vuče kola umesto njega a on da sedi na tim kolima. Probudili smo ga i petog oktobra, ovde smo ga doneli, nije došao - doneli smo ga. 
Naravno, nije tajna i svi mi to znamo, u Srbiji se teško živi, u Srbiji mnoge stvari ne funcionišu. Ali dragi prijatelji, to nije novost. To je tako proteklih deset godina, to je tako proteklih pedeset godina, to je tako proteklih petsto godina a hoćete li da vam kažem šta je novost u ovoj Srbiji. Novost je da neke stvari počinju da funcionišu. To da ne funcionišu, znamo od uvek, to da počinju da funcionišu, to počinje da nam se dešava. Srbija počinje da pokazuje svoje lepo lice, izvlači se iz blata. Oni koji to ne mogu da izdrže jer su ružni u sebi, mažu je ponovo blatom. I nije mi jasno, izgleda, smo u Srbiji kad je neko nesposoban, onda ga iz milošte zovu nacionalistom. Ja ne znam šta je to u nesposobnosti što je nacionalizam. Šta je to, koje je to zadovoljstvo u tome da nalazite opravdanje za poraz pre nego što uđete u utakmicu. Nije to nacionalizam, to je komples niže vrednosti. Mi smo narod koji ulazi u svaku utakmicu sa željom da pobedi , ne moramo da pobedimo, ali, borimo se za pobedu. 
Prvi put posle pedeset ili sto godina, u ovoj zemlji, plata je ponovo rezultat zarade. Zarada je rezultat ekonomije, ekonomija se pokreće. Svakoga dana imate neko novo zdravo preduzeće. U proteklih dvadeset godina svakoga dana imali ste jedno zdravo preduzeće manje, danas imate svakoga dana jedno više. To je jedan točak koji se polako okreće jedan zamajac, ali pred Srbijom je dobra budućnost, najbolji dani Srbije su pred nama ja vam to garantujem, ja vidim druge zemlje. Sakoga dana upoređujem našu zemlju i vidim svakoga dana sve bolje stojimo, ne u svojim glavama nego u poređenju sa drugima. Prvi put možemo da se poredimo da drugima i možemo da budemo ponosni na sebe, pa zar je to malo posle dve godine. 
Dragi prijatelji ja mogu lako da zamislim, možete i vi, Srbiju za dve tri godine. Ne moram da zatvorim oči da zamislim Srbiju sa dobrim putevima, sa desetine hiljada preduzeća oko tih puteva, sa milionima ljudi koji rade, koji zarađuju, koji troše, koji putuju, koji se zaljubljuju, koji rađaju decu. Jednu srećnu Srbiju, jednu veselu Srbiju, jedan optimizam, jednu pozitivnu energiju to smo mi, nama treba simbol, naš simbol je Miroljub Labus. Simbol pozitivnog odnosa prema budućnosti u Srbiji. Dosta nam je narikača, hoćemo radost u ovoj zemlji. 
Glasajte za Miroljuba Labusa jer glasate za svoju decu, a šta nam je ovde važnije nego vaša i moja deca. Ja ću zbog moje dece u nedelju da izađem da glasam za Miroljuba Labusa. Glasajte za svoju decu i nećete pogrešiti. 
Hvala vam što je večeras bili ovde i hvala vam što ćete biti ovde kada god to bude potrebno Srbiji.
Živeli!
