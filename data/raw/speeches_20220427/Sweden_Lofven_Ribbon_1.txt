Statsministerns tal vid hyllningskonsert i Kårböle
Leader: Stefan Löfven
Location: Kårböle
Source: https://www.regeringen.se/tal/2018/09/statsministerns-tal-vid-hyllningskonsert-i-karbole/ 
Date: 2 september 2018








Kårböle, den 2 september 2018. 


Det talade ordet gäller.
Vänner!
Juli månad 2018 skriver in sig i Sveriges historia som den varmaste vi någonsin uppmätt.
Här i Kårböle skriver sommaren in sig i historien genom branden som hotade hela byn. Men som pressades tillbaka genom storartade insatser, så att människorna kunde återvända hem.
Några av hjältarna är här i dag, och det är ert slit vi hyllar.
- Vi hyllar er och alla andra som kämpat mot lågorna. 
- Vi hyllar er och alla dem som underlättat kampen. 
- Vi hyllar er som ställde upp, som fanns där, som aldrig tvekade.
När branden rasade som värst, besökte jag sambandscentralen i Lassekrog och brandstationen i Ljusdal. Jag besökte också eldhärjade Brattsjö utanför Örnsköldsvik.
Då, som nu, imponerades jag över den skicklighet, den målmedvetenhet och den uthållighet som präglade arbetet mot elden.
Och det är våra hjältars förtjänst att sommaren 2018 inte bara blir berättelsen om bränder. Den blir också berättelsen om hur bygd efter bygd reste sig och tillsammans besegrade lågorna!
* * *
Men det sista kapitlet är inte skrivet än. Det glöder och pyr fortfarande i jorden. Träden som står kvar kan falla när som helst. Efter Arbetet pågår.
Och så småningom ska virket tas ut. Det kommer att ta sin tid och kräva sin kraft.
Såren efter elden ligger ännu blottade. Den svartbrända marken vittnar om vad som gått förlorat. Människor har mist sin skog och sina egendomar.
Så samtidigt som vi hyllar dem som hejdade brändernas framfart, så tänker vi på dem som drabbats.
Och till er vill jag säga:
Ni går inte ensamma. Vi är med er!
* * *
Från samhällets sida ska vi stötta er.
Vi ska också förbättra förmågan att hantera extrema väder. Vi ska stärka beredskapen och öka kapaciteten. Om det så är för torka, stormar, nya bränder eller översvämningar.
Vi ska fortsätta att hjälpas åt. Det starka samhället bygger vi inte var för sig. Det bygger vi tillsammans!
* * *
Och därför är jag glad för att ni fortsätter i sommarens anda av omtanke och gemenskap.
Jag vill rikta ett innerligt tack till er som anordnat den här dagen, 
till er som spelar och sjunger, till alla er som bidrar och gör konserten möjlig.
Det är precis som Judit, en av Röda Korsets volontärer, sade där i juli då läget var som allra mörkast:
När det gäller, så håller Sverige ihop!
Tack!