Discursul premierului Călin Popescu-Tăriceanu la inaugurarea grădiniţei din comuna Deda

Dl .Călin Popescu - Tăriceanu: Mulţumesc şi, sincer vă spun, îmi face mare plăcere să fiu prezent şi la acest eveniment important - inaugurarea grădiniţei. Aşadar, doamnă primar, domnule ministru Nicolăescu, - totodată parlamentar, şi pot să vă spun - unul din cei mai activi parlamentari din România, parlamentar de Mureş, care se zbate pentru judeţul lui, - domnule prefect, Înalt Prea Sfinţia Voastră, stimaţi cetăţeni ai comunei Deda: am venit cu bucurie pentru acest moment festiv, care marchează inaugurarea grădiniţei din Deda, parte a programului nostru de investiţii în domeniul învăţământului. În ultimi ani, am lansat un amplu program de investiţii în învăţământ, care vizează modernizarea, repararea, construirea de noi şcoli şi grădiniţe. Pentru că, este evident că pentru viitorul copiilor noştri nu există decât o singură soluţie: nu soluţia şmecheriei, nu soluţia furtişagurilor, care uneori se mai practică, viitorul copiilor noştri este legat de şcoală, de educaţie. Şi educaţia şi o şcoală serioasă făcută sunt cel mai bun paşaport pentru viitorul lor. Pentru un viitor demn, pentru un viitor de care să se bucure, şi de care părinţii şi bunicii lor să fie mândri.
Este o vorbă în popor - că „cine are carte, are parte”. Şi vreau să le dăm posibilitatea să-şi construiască un viitor mai bun decât l-am avut noi, decât l-au avut generaţiile care, după război, au îndurat greutăţi, au trecut prin perioada comunistă. Şi acum, poate, la o vârstă înaintată, încearcă să se bucure de ceea ce au reuşit să-şi recupereze ca proprietăţi, să-şi muncească pământurile, în fine, să se bucure de roadele unei muncii de o viaţă, a lor şi ai străbunilor lor. De aceea, vă promit că, în continuare, vom avea grijă de ceea ce se numeşte şcoala românească, fie că este vorba de grădiniţă, fie că este vorba de şcoală primară, gimnaziu sau liceu sau învăţământ superior. Acesta este drumul cel mai sigur pentru ca România şi oamenii din România să poată duce în viitor o viaţă demnă, o viaţă de adevărat european. 
Pentru că văd că este foarte multă lume în vârstă, nu am să vă ţin un lung discurs, pentru că astăzi este cald, cu soare puternic, şi nu vreau să înduraţi prea mult această caniculă. Am să spun câteva cuvinte în legătură cu un subiect care ştiu că vă preocupă - este vorba de subiectul pensiilor. De la 1 septembrie, deci peste câteva zile, pensiile vor cunoaşte o nouă etapă de majorare. Este a doua etapă de majorare, pentru cei care sunt în sistemul de pensii publice. Faţă de cei 17%, din ianuarie, se vor mai adăuga încă 5%, majorarea pensiilor ,dar ceea ce este şi mai important, pentru cei care au pensii agricole, de la 1 septembrie pensia se dublează. 
Aşa încât, prima pensie pe care o luaţi după data de 1 septembrie, probabil la finele lunii septembrie sau la începutul lui octombrie, - veţi lua pensia majorată. Am promis, m-am angajat că de la 1 ianuarie 2008 pensiile din sistemul public vor cunoaşte o nouă majorare importantă, cea mai consistentă majorare de până acum, din 1990 încoace, - 43 la sută - majorarea pensiilor. Acum, poate mulţi se întreabă cum de se poate astăzi şi nu s-a putut mai demult ? Nu este nici un miracol, în sfârşit economia românească cunoaşte al 7-lea an consecutiv de creştere consistentă. Rata de creştere a economiei este probabil cea mai mare din Europa, în acest moment. Suntem priviţi, aş spune, cu invidie. Avem de ce să fim mândri. În sfârşit, România poate să arate lumii întregi că este o ţară care ştie, care înţelege, care este drumul spre modernitate şi spre bunăstare. Şi acest drum spre bunăstare nu poate fi clădit decât prin muncă. Această muncă care, iată, face ca să avem o creştere economică remarcabilă, venituri mai importante la buget. Venituri care ne permit să facem investiţii în învăţământ, să facem investiţii în sănătate, să facem investiţii în infrastructură, să facem investiţii în agricultură. Anul acesta comuna Deda a beneficiat de fonduri guvernamentale de aproximativ 22 de miliarde de lei, dacă nu greşesc, şi mă bucură acest lucru. Şi vă promit că în continuare vom aloca fonduri pentru ca toată infrastructura de învăţământ să fie modernizată. Şi mi-aş dori, şi vă spun sincer, să văd şi în oraşe mai mari grădiniţe arătând cum este aceasta, la dumneavoastră. Am să vă invit pe toţi să intraţi înăuntru, să vedeţi cum arată o grădiniţă modernă în ziua de astăzi, şi probabil că puţini şi-ar fi putut imagina să vadă acest lucru în comuna în care trăiesc de atâta vreme. Pentru că sunt în judeţul Mureş, ştiu că există o lucrare hidrotehnică importantă, la Răstoliţa. Eram ministru în 1997, când au fost şi inundaţii, şi a trebuit să întreprindem în grabă nişte măsuri pentru remedierea situaţiei. Este o lucrare importantă, cu folosinţă multiplă - şi hidroenergetică şi pentru alimentarea cu apă. Şi, împreună cu autorităţile de resort - cu Ministerul Economiei şi Ministerul Mediului - mă angajez să încercăm să găsim soluţii de finanţare şi mai importante. Anul acesta, după cum ştiţi, au fost acordate fonduri importante pentru continuarea lucrărilor, aproximativ 2.000 de miliarde, dacă sunt bine informat, care reprezintă o sumă considerabilă. Dar, vreau, ca această lucrare, să o ducem la bun sfârşit. Este începută cu multă vreme în urmă, şi ţinând cont de necesitatea unor lucrări complexe, inclusiv în ceea ce înseamnă componenta de protecţie împotriva inundaţiilor, vreau ca această lucrare să fie finalizată în aşa fel încât Mureşul să nu mai creeze probleme locuitorilor din această zonă. Vă mulţumesc foarte mult că aţi venit în număr atât de mare şi vă promit că, în continuare, eforturile Guvernului pe care îl conduc vor fi îndreptate către ceea ce este preocuparea principală - şi anume asigurarea unei vieţii decente pentru toate categoriile. Când spun viaţă decentă înseamnă un câştig corect, şi mă gândesc şi la pensionari, şi la cei care sunt în putere să muncească. Şi vreau să mai subliniez, încă odată, un lucru, pe care în ultima vreme îl spun mereu: vreau ca pentru fiecare cetăţean din România să existe posibilitatea unei vieţii demne. O viaţă demnă nu înseamnă că acel cetăţean să fie asistat de stat, să primească ajutoare de la stat. Înseamnă ca acei care sunt în putere să-şi poată găsi un loc de muncă bine plătit. Şi cu o economie ca a noastră, astăzi am ajuns în situaţia nu să avem şomeri şi să fie o criză dată de şomaj, ci o criză pe piaţa forţei de muncă . Sunt foarte multe regiuni din ţară, oraşe, unde este criză de forţă de muncă, se caută oameni care să lucreze. Din păcate există încă o categorie destul de importantă, aproape un milion de oameni care trăiesc pe asistenţă socială. Îi îndemn pe aceşti oameni să vină să muncească. Nu să stea la mila statului sau la mila Guvernului. Sigur că pentru cei care sunt în imposibilitate de a munci, care au un beteşug, care au diferite probleme, sigur că statul va continua să îi ajute. Dar cei care sunt în forţă, în putere, îi invit să muncească, pentru că avem locuri de muncă, şi se caută oameni capabili să muncească peste tot, şi salariile, în ultima vreme, au început să fie atractive, în aşa fel încât să-i îndemnăm pe oameni să meargă la muncă. Cred că este cea mai bună soluţie. Îmi doresc ceea ce vă doresc şi dumneavoastră - o viaţă îmbelşugată, sănătoşi să fiţi, să vă bucuraţi de familie, să vă bucuraţi de copii, de bunici. Şi, în continuare, Guvernul va încerca să facă şi să continue eforturile, pe care, în ultima vreme, aţi văzut că le desfăşurăm în aşa fel încât aspectele comunelor noastre să se schimbe, viaţa în mediul rural să nu mai fie o viaţă de povară, ci o viaţă la fel de decentă ca a celor care sunt în mediul urban. Vă urez numai bine şi vă mulţumesc încă o dată pentru primirea pe care mi-aţi făcut-o.

Emitent: Guvernul Romaniei – Biroul de presa
Data: 23.08.2007
