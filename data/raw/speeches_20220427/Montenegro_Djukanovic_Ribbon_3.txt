http://www.mzdravlja.gov.me/vijesti/98235/Predsjednik-Vlade-Milo-dukanovic-otvorio-novosagradeni-objekat-Klinike-za-onkologiju-i-radioterapiju.html
GOVOR PREDSJEDNIKA VLADE CRNE GORE MILA ĐUKANOVIĆA NA SVEČANOSTI POVODOM OTVARANJA NOVOG OBJEKTA KLINIKE ZA ONKOLOGIJU I RADIOTERAPIJU 

July 12, 2010
Podgorica


Ekselencije, 
Dame i gospodo, 
Uvaženi predstavnici medija, 

Zadovoljstvo mi je da vam se obratim povodom otvaranja novog objekta Klinike za onkologiju i radioterapiju, koji će značajno doprinijeti unapređenju kvaliteta zdravstvene zaštite svih naših građana. Investicije u zdravstvo su investicije u dobro zdravlje za sve, investicije u održiv razvoj. Takođe, i jedan od najvažnijih i najdirektnijih pokazatelja odnosa države prema kvalitetu života njenih građana. Bez sumnje, ulaganja u inovacije, obrazovanje, tehnološki razvoj i istraživanje već su postali neophodna paradigma savremenog razvoja. U ovom svijetlu, istakao bih i činjenicu da smo ovaj kapitalni projekat, u ukupnoj vrijednosti od 11,7 miliona eura, realizovali u vremenu koje je dominantno obilježeno efektima globalne ekonomske i finanijske krize. Stoga, otvaranje novoizgrađene Klinike upravo danas, uoči svečanog obilježavanja 13. jula - Dan državnosti Crne Gore, dobija dodatno na simbolici i značaju. 

Svijest o značaju ranog prepoznavanja i liječenja malignih oboljenja prisutna je u crnogorskom zdravstvenom sistemu od početka njegovog funkcionisanja. Institucionalna tradicija savremenih terapija u liječenju bolesnika sa malignim oboljenjima ustanovljena je daleke 1968. godine, kada je oformljeno posebno Odeljenje onkologije, radioterapije i izotopske labaratorije. Formiranjem Kliničkog centra Crne Gore 2000. godine, ovo Odjeljenje prerasta u Kliniku za onkologiju i radio-terapiju. 

Danas su kardiovaskularne bolesti, maligne bolesti i traumatizam vodeći uzroci obolijevanja i umiranja, širom svijeta. Prema procjenama Svetske zdravstvene organizacije, preko 25 miliona ljudi danas živi sa rakom. Svake godine se registruje 11 miliona novooboljelih (od toga, oko 60% u zemljama u razvoju), dok 8 miliona ljudi godišnje umire od malignih bolesti. 

U Crnoj Gori, maligna oboljenja su na drugom mjestu uzroka smrti (oko 16%). Crna Gora prati ovaj trend i kao jedan od prioriteta prepoznala je značaj strateškog pristupa ranom otkrivanju i liječenju malignih oboljenja. U skladu sa Vladinom Strategijom za prevenciju i kontrolu hroničnih nezaraznih bolesti i njenim petogodišnjim Akcionim planom, sprovode se aktivnosti, koje su prvenstveno usmjerene na: prevenciju i rano otkrivanje malignih oboljenja; razvoj nacionalnih skrining programa za najčešće vrste tumore kod rizičnih grupa (saglasno pravilima EU), i praćenje i implementaciju savremenih tehnologija u liječenju malignig oboljenja. Takođe, velika pažnja se poklanja dostupnosti i raspoloživosti citostatika i ljekova novih generacija (za tretman onkoloških bolesnika). U prošloj godini, Fond za zdravstveno osiguranje je za ove namjene obezbijedio oko 8 miliona eura. U skladu sa definisanim strateškim ciljevima, takođe, kontinuirano se ulažu napori i sredstva za nabavku sofisticirane opreme, edukaciju i podizanje svijesti o značaju očuvanja i unapređenja vlastititog zdravlja. 

Svjesna rastućeg trenda malignih bolesti i u Crnoj Gori, Vlada je 2007. godine, kao prioritetan projekat, podržala izgradnju i opremanje nove Klinike za oknologiju i radioterapiju. Građevinski i instalacioni radovi u vrijednosti od 5, 4 miliona eura finansirani su iz državnog kapitalnog budžeta. Oni su izvedeni po najvišim evropskim standardima, uključujući i primjenu principa energetske efikasnosti. 
Za nabavku savremene opreme u vrijednosti od 6,3 miliona eura, korišćen je povlašćeni, beskamatni kredit Vlade Austrije, preko Austrijske kontrolne banke. Takođe, opremanje Klinike bilo je povjereno austrijskoj kompaniji ’’Odelga“, sa tradicijom od preko 130 godina. Cijenim važnim da istaknem da je ovo još jedan u nizu uspješnih primjera crnogorsko-austrijskog partnerstva. Takođe, i potvrda kontinuirane podrške Vlade Austrije evropskoj integraciji Crne Gore. Austrija je jedan od najaktivnijih partnera našeg regiona i najinicijativnijih promotera ujedinjenja Evrope u ovom dijelu evropskog kontinenta. Koristim i ovu priliku da zahvalim Austriji na ovakvom pristupu i politici. 

Poštovana gospodo, 

Izgradnjom nove Klinike, koja je i tehnološki i ambijentalno prilagođena potrebama pacijenata, Crna Gora je dobila jedan od najsavremenijih onkoloških centara u regionu , koji pruža adekvatne uslove za liječenje bolesnika sa malignim oboljenjima, kojih je nažalost sve više. Puštanjem u funkciju svih instaliranih tehnoloških segmenata i primjenom najsavremenijih terapijskih postupaka moderne medicinske nauke i prakse, prestaće potreba za daljim brojnim upućivanjem bolesnika van Crne Gore. Po prvi put u istoriji crnogorske medicine, stvoreni su uslovi za sprovodjenje jednog važnog segmenta radiološkog tretmana malignih oboljenja, kao što je ’’brahiterapija“, koja predstavlja veoma uspješan vid liječenja odredjenih vrsta tumora. Time se stvaraju mogućnosti za liječenje u blizini porodice i poznatoj sredini, što djelimično može ublažiti tegobe koje uzrokuje onkološki tretman. 

Svakako da su standardizovani prostor i savremena oprema neophodan uslov. Međutim, i u ovoj oblasti od ključnog značaja je kvalitetan, visokostručan i profesionalan kadar. Imajući u vidu složenost i multidisciplinarnost u pristupu liječenja pacijenata sa malignom oboljenjima, raduje što je u Kliničkom centru pravovremeno prepoznata potreba za specijalizovanim kadrom i stalnim edukacijama. Danas Klinika za onkologiju ima pet ljekara specijalista onkologije i radioterapije, četiri fizičara, 11 ljekara na specijalizaciji, deset radioloških tehničara i 16 medicinskih tehničara i sestara. Realizovano je i više ciljnih edukativnih programa na referentnim onkološkim institucijama u Mađarskoj, Srbiji, Sloveniji i Njemačkoj. 

Poštovana gospodo, 

Izgradnjom Klinike za onkologiju i radioterapiju, Crna Gora je dobila referentnu ustanovu, koja će pacijentima pružiti bolji kvalitet liječenja i života, što je imperativ savremog koncepta zdravstvenog tretmana i zaštite. Vjerujemo da će Klinika postati atraktivna i za pacijente iz okruženja. 

Zahvaljujem na pažnji.