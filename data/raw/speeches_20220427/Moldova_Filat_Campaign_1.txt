Angajamentul lui Vlad Filat pentru Tineri

Dragi tineri,
În 2009, voi, tinerii, ați readus democrația și speranța în renașterea Republicii Moldova. Curajul și votul vostru de atunci a trezit sute de mii de cetățeni, făcându-i să privească cu încredere în viitor.
Stiu că situația tinerilor rămâne a fi una foarte complicată, marcată de o multitudine de probleme și dificultăți. Tinerii părăsesc nu numai localităţile de baştină, dar şi ţara. Sărăcia și lipsa de perspectivă îi determină să facă asta.
Iată de ce mi-am propus pentru următorii 4 ani obiectivul de a lupta cu sărăcia. Vreau ca tinerii să rămână în țară pentru că avem nevoie de ei ca să construim o țară modernă, vreau ca tinerii, care sunt deja plecați, să aibă motive să se întoarcă acasă și să-și folosească aici experiența acumulată peste hotare. Condiţii adecvate de studii, locuri de muncă bine plătite, posibilitatea de a avea o locuinţă, cămine amenajate şi, evident, libertăţi spre care tind tinerii – sunt doar câteva din obiectivele pe care mă angajez să le realizez. Credem cu tărie că ţara noastră poate deveni mai atractivă, mai prosperă şi mai liberă. Mă angajez să realizez următoarele:
1. Locuri de muncă pentru tineri
Există potenţialul şi voinţa pentru a crea 100 000 noi locuri de muncă bine plătite. Dezvoltarea programelor de stimulare a antreprenoriatului pentru tineri, reducerea costului procedurilor de lansare a afacerii și atragerea investiţiilor străine vor asigura un mediu de afaceri dinamic și inovativ capabil să intereseze tinerii să rămână în țară, iar pe cei deja plecați – să se întoarcă şi să investească în Moldova.
2. Fără vize în Europa
Graţie eforturilor Guvernului Filat, Republica Moldova a obţinut realizări fără precedent în drumul spre integrarea europeană. În baza succeselor obținute, ne asumăm întreaga responsabilitate pentru asigurarea călătoriilor fără vize în UE până în 2012. Pentru tinerii din Moldova aceasta înseamnă studii peste hotare, participarea în programe de schimb în Europa, călătorii, dar mai ales posibilitatea revenirii în țară pentru implementarea tuturor cunoștințelor și experienței acumulate peste hotare.
3. Educaţie de calitate
Pentru a avea o generaţie liberă şi cu viziuni moderne avem nevoie de acces la educaţie de calitate. Vom armoniza sistemul educațional din Moldova cu cel european şi vom susţine programele internaționale de schimb studențesc. Sistemul educaţional va fi modernizat pentru a răspunde mai bine cerinţelor de pe piaţa muncii. Şi deoarece bursele nu acoperă necesităţile unui trai decent, vom întreprinde un set de măsuri menite să majoreze substanțial bursele studenţeşti.
4. Susţinerea familiilor tinere
Facilitarea accesului familiilor tinere la surse ieftine de finanțare pentru procurarea locuinţelor este o prioritate. Măsurile de susținere socială vor asigura o viaţă mai bună tinerelor familii: îndemnizaţie unică de 10 000 de lei la naşterea copilului şi îndemnizaţie lunară pentru creşterea copilului de 1300 lei.
5. Implicarea tinerilor în luarea deciziilor
Avem sute de mii de tineri care sunt deconectaţi de la procesele economice, sociale şi culturale din Republica Moldova. Ţara are nevoie de aportul lor. Implicarea activă a tinerilor în toate domeniile vieții sociale din Moldova va fi efectuată pe calea majorării substanțiale a bugetului alocat activităților pentru tineret, susținerea participării tinerilor la procesul de luare a deciziilor importante la toate nivelurile şi facilitarea accederii tinerilor în funcţii publice. Tineretul în toate societăţile este agentul schimbării, de aceea este fundamental ca tinerii să fie implicaţi în procesul de modernizare a ţării.
6. Lupta împotriva corupţiei
- Un stat corupt demoralizează societatea şi, în primul rând, tinerii. Corupţia înăbuşă iniţiativa, diminuează perspectivele şi degradează moral societatea. Iată de ce consider că lupta împotriva corupției în toate domeniile: educație, sănătate, instituțiile de supraveghere și control ale statului, va avea un efect pozitiv asupra calității vieții întregii societăți, dar în special a tinerilor.
Acesta este angajamentul meu faţă de tineri. Îl vom urma cu multă insistenţă şi perseverenţă, lucrând pentru tineri şi împreună cu tinerii

http://www.filat.md/blog/?p=2773