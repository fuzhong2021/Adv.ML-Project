Discursul deputatului Marian Lupu, candidat la preşedinţia Republicii Moldova
(rostit in şedinţa plenară din 10 noiembrie 2009)

Stimaţi colegi, membri ai Parlamentului Republicii Moldova,
Onoraţi oaspeţi, reprezentanţi ai Corpului diplomatic,
Stimaţi jurnalişti,
Doamnelor şi domnilor,
Onorată asistenţă, 
Mă simt deosebit de onorat să-mi prezint astăzi, aici discursul în calitate de candidat pentru funcţia de preşedinte al Republicii Moldova. Este un moment plin de semnificaţii, profund emoţional şi responsabil pentru mine.
Le mulţumesc pentru această oportunitate cetăţenilor Republicii Moldova, colegilor mei parlamentari şi tuturor celor care m-au susţinut şi au încredere în mine.
Onorată asistenţă,
Contextul politic în care se desfăşoară alegerea Preşedintelui Republicii Moldova e caracterizat de o tensiune fără precedent, pe plan intern, pentru evenimente similare din ţara noastră. Consecinţele crizei economice mondiale, amplificate de un sezon electoral obositor de lung, pe fundalul unor vădite asperităţi de ordin politic, au demontat echilibrul din societate şi au plasat Republica Moldova în bătaia diverşilor factori destabilizatori. Este neplăcut să constatăm că situaţia jenantă, pentru a nu utiliza alţi termeni, în care ne aflăm este "meritul" întregii noastre clase politice.
Mai bine de o jumătate de an partenerii noştri externi nu doar urmăresc situaţia noastră critică, dar şi încearcă să medieze soluţionarea acesteia. 
Cea mai tristă constatare însă pe care o putem face este neîncrederea crescîndă a populaţiei ţării faţă de funcţionalitatea instituţiilor şi a proceselor democratice din stat. Atmosfera palpabilă de apatie şi chiar de antipatie din societate, stimaţi colegi, este un post-efect al declaraţiilor şi acţiunilor provenite din cadrul elitei politice.
  În aceste circumstanţe, rolul, misiunea noastră a tuturor este restabilirea încrederii cetăţenilor în instituţiile statului, reabilitarea imaginii şi a credibilităţii întregii clase politice pe plan intern, dar şi pe plan extern. Astfel, miza alegerii preşedintelui statului are o valenţă incalculabilă din punctul de vedere al stabilităţii, ordinii şi echilibrului care vor fi instaurate în Republica Moldova.
Acum, în acest moment avem de ales între două opţiuni: riscul de a ne cufunda cu toţii într-un haos constituţional şi nu doar, de a pierde realizările de pînă acum, sau, alegînd şeful statului, putem opta pentru stabilirea unui curs echilibrat, prin care să se consume definitiv criza politică, care altminteri poate să devină una cronică.
 Stimaţi colegi,
 De nimeni şi de nimic nu depinde acest lucru, decât doar de noi înşine. Aici şi acum. Să dăm dovadă de maximă responsabilitate. Ne priveşte cu atenţie alarmată întreaga societate, ne privesc cu sincer interes partenerii noştri din exterior.
 Contextul sociopolitic descris anterior impune noi angajamente, responsabilităţi şi vectori de acţiune tuturor, inclusiv noului şef de stat. Formatul pluripartitismului, al pluralismului de idei, al varietăţii socioculturale, al democraţiei în ultimă instanţă imprimă un caracter deosebit de calculat, corect şi coerent declaraţiilor şi acţiunilor preşedintelui Republicii Moldova.
Convingerea mea irevocabilă este că politicile urmează să fie promovate doar prin dialog, prin bune relaţii de parteneriat, prin înţelegere mutuală, dar şi prin negocieri principiale. Preşedintele statului este obligat să reprezinte interesele tuturor elementelor constituente ale societăţii, să aglutineze părţile separate într-un mozaic organic şi armonios, inclusiv să asigure o relaţionare constructivă şi colegială a tuturor exponenţilor politici.
Pentru un preşedinte nu există divizarea în "ai noştri şi ai voştri", nu există segregaţie electorală, nu există discriminare în baza niciunui criteriu. Toţi sînt cetăţeni ai Republicii Moldova. Şi cetăţenii au valoare egală. Acesta este principiul de care mă voi conduce. 
  Stimată audienţă,
  Voi face în continuare o succintă prezentare a principalelor teze programatice pe care intenţionez să le aplic în practică din momentul învestirii în funcţia de preşedinte.
Întreaga mea activitate în calitate de preşedinte al Republicii Moldova se va înfăptui sub "stindardul Progresului".
Am ferma convingere că în epoca postindustrială, un stat care aspiră la modernitate, autenticitate şi democraţie îşi poate atinge scopurile doar păşind pe calea progresului. Şi cînd spun progres, mă refer la toate aspectele vieţii politice, economice, sociale, culturale, educaţionale.
Ca orice obiectiv strategic, progresul presupune acţiuni pe diferite dimensiuni, concertate într-un ritm şi în mod ambiţios. În viziunea mea, progresul Republicii Moldova are la temelie cîteva structuri tectonice care, odată puse în mişcare, vor schimba semnificativ şi pozitiv aspectul ţării şi viaţa cetăţenilor.    
  Prima condiţie a progresului este unitatea. Unitatea noastră ca popor, ca naţiune civică.
Cu părere de rău, ţin să constat că unitatea noastră a fost pusă la grea încercare în ultima vreme. Printr-o retorică agresivă şi distructivă, prin acţiuni nechibzuite sau de rea intenţie s-a ajuns în pragul unei animozităţi ameninţătoare, pe care consideram cu toţii că am lăsat-o undeva departe, în sicriele istoriei. Iată că anul 2009 a arătat că vechile rele pot reînvia. Şi nu mai contează acum cine a deschis "cutia Pandorei". E mult mai important să ştim să punem capăt acestor fenomene nocive. Contează ce facem în continuare, pentru că noi avem nevoie nu de dezbinare, ci de cooperare.
 Cel mai bun exemplu şi îndemn pentru societate este atunci cînd demnitarii înţeleg să fie corecţi unii faţă de alţii. 
Eu personal voi ridica stindardul unităţii civice şi îi voi îndemna pe toţi să facă acelaşi lucru, pentru că anume unitatea este temelia statalităţii noastre, cea pentru care am pledat întotdeauna. Consider că misiunea preşedintelui ţării este de a fi garantul statalităţii şi a depune toate eforturile pentru consolidarea acesteia în baza valorilor democratice şi general umane.
Am fost mereu cunoscuţi în istorie drept un popor tolerant, cooperant, care ştie să se adapteze timpurilor şi să profite de înţelepciunea sa. Avem o societate polimorfă, bogată prin culorile şi culturile sale. În Republica Moldova conlocuiesc paşnic mai multe etnii, mai multe memorii colective. Acest patrimoniu constituie o valoare de nepreţuit, care trebuie nu doar păstrată, ci şi formată drept unul dintre pilonii educaţiei tinerelor generaţii.
  Cea de-a doua piatră de temelie în fundamentul progresului este o bună educaţie a cetăţenilor. Nici un stat avansat nu ar fi putut realiza saltul său în dezvoltare fără a investi enorm de mult în educaţie, cultură şi cercetare. Acestea sînt valorile autentice şi perene ale unui popor.
Educaţia, cultura şi cercetarea vor reprezenta întotdeauna domeniile mele de interes, şi datorită preferinţelor şi simpatiilor mele personale pentru aceste domenii, dar şi datorită faptului că înţeleg prea bine că acestea sînt ingredientele principale ale dezvoltării umane, ale avîntului nostru intelectual. Pentru că a investi în educarea cetăţenilor tineri acum, înseamnă a investi în Republica Moldova pentru multe decenii înainte.
Asigurarea accesului egal la studii, optimizarea tuturor treptelor sistemului educaţional pentru ca acesta să fie corelat cu necesităţile socio-economice şi să devină totalmente compatibil cu sistemul educaţional european; extinderea şi modernizarea, inclusiv prin atragerea de fonduri externe, a reţelei căminelor culturale; dezvoltarea ştiinţelor fundamentale şi utilizarea pe scară largă a inovaţiilor tehnico-ştiinţifice în economia naţională - acestea vor fi ariile pentru lansarea unui şir de proiecte prezidenţiale.
   Cel de-al treilea stîlp al unei ţări, al unui popor este sănătatea cetăţenilor. Sănătatea fizică, mintală, demografică. Oamenii reprezintă valoarea unui stat. Şi oamenii trebuie să fie sănătoşi pentru a se bucura de viaţă, iar statul - de rezultatele muncii lor. De la prunci la bătrîni, sănătatea este deseori cea mai de preţ avere a omului. Iar statul trebuie să le-o asigure.
Intenţionez să iniţiez, sub protectoratul Preşedinţiei statului, mai multe proiecte care să contribuie la ameliorarea situaţiei în domeniul sănătăţii şi asigurării cu medicamente, în acord şi colaborare strînsă cu toate structurile reprezentative. Avem nevoie de campanii de comunicare, prin care să diminuăm viciile şi să altoim bunele deprinderi. Avem nevoie de experienţa şi tehnologiile ţărilor avansate. Sînt lucruri necesare şi realizabile.
Alături de procedeele medico-sanitare tipice, care au rolul şi efectul lor în îmbunătăţirea calităţii vieţii, văd perspective promiţătoare pentru utilizarea la scară largă a sportului, ca mijloc de fortificare şi disciplinare a tinerilor cetăţeni ai ţării. Văd în sport nu doar un instrument de performanţă pe plan intern, dar şi un ambasador de succes al Republicii Moldova în lume. Voi fi deschis pentru a discuta cele mai diverse iniţiative care ar sprijini aspiraţiile noastre în domeniile sănătăţii, al sportului şi al demografiei.
  Progresul societăţii este indispensabil de progresul economic. Doar o economie viabilă, social orientată poate oferi cetăţenilor un nivel de viaţă decent. Doar în asemenea condiţii vom putea progresa şi pe făgaşul integrării europene a Republicii Moldova.
Pentru că în formatul unui stat semi-parlamentar, precum este în prezent ţara noastră, preocuparea şi sarcina guvernului ţine de soluţionarea problemelor curente şi pe termen mediu, voi respecta independenţa executivului în realizarea programului de guvernare. Totodată, ca şef al statului dar şi ca economist, voi acţiona în sensul elaborării liniilor strategice, directorii pentru progresul economic al ţării.
Pornind de la necesităţile stringente, voi începe prin a acorda tot suportul necesar din partea instituţiei prezidenţiale pentru ca să ia amploare dezvoltarea echilibrată a regiunilor ţării, în coerenţă cu consolidarea autonomiei locale; pentru asigurarea unui mediu favorabil şi atractiv investiţiilor locale şi străine; pentru îmbunătăţirea condiţiilor de activitate a business-ului; pentru valorificarea potenţialului exportator şi creşterea competitivităţii produselor autohtone; pentru extinderea şi sporirea calităţii infrastructurii şi multe altele.
În acest context, toate activităţile vor fi orientate spre sporirea gradului de protecţie socială, spre majorarea salariilor, burselor şi pensiilor, astfel încît fiecare cetăţean să se simtă protejat şi să beneficieze de un nivel de viaţă decent, adecvat necesităţilor, încît nimeni să nu mai dorească să părăsească această ţară în căutarea unei vieţi mai bune.  
  Revenind la filiera dezvoltării regionale şi autonomiei locale ţin să menţionez că, în acest sens, Republica Moldova deja dispune de o experienţă inedită graţie existenţei de aproape două decenii a Unităţii teritorial-administrative Gagauz-Yeri.
Insuficienţa de comunicare la nivel de autorităţi a generat un şir de probleme, inclusiv de natură subiectivă, care, în mod normal, nu ar fi trebuit să existe. Pe durata activităţii mele anterioare am ajuns la concluzia că aceste divergenţe pot şi trebuie să fie depăşite. Deci, ca şef de stat, voi menţine un proces de consultări şi dialog permanent cu autorităţile UTA Găgăuzia pentru ca autonomia să beneficieze de toate oportunităţile statutului său special şi să devină cu adevărat un exemplu demn de urmat.
 Un capitol aparte este cel referitor la regiunea transnistreană a ţării noastre. Am fost mereu de părerea că disensiunile, de orice fel, se rezolvă prin comunicare. E timpul să ne debarasăm de vechile prejudecăţi, fobii şi suspiciuni, precum renunţarea la neutralitate. Trecutul nu poate fi uitat, dar amintirile trecutului nu trebuie să pună piedici viitorului. Consider că a venit timpul să demolăm zidul neîncrederii care ne desparte şi să construim punţi şi poduri de trecere.
Eu sînt gata să mă aşez oricînd la masa de discuţii cu toate părţile formatului "5+2" - cu mediatorii şi observatorii, cu oficialii de la Tiraspol. Sînt gata să dau mîna şi să privesc lucrurile în toată complexitatea şi subtilitatea lor.
 Stimaţi colegi,
 Nimic nu este mai popular decît spiritul prietenos. E un adevăr valabil şi pentru o persoană separată, şi pentru un stat. Bunele relaţii cu vecinii şi partenerii din exterior, buna imagine în lume, bunele realizări în proiecte internaţionale comune - toate la un loc constituie încă o piatră de temelie pe care poate fi construit progresul Republicii Moldova.  
Ca preşedinte al statului, voi pune mare preţ pe acest deziderat. Aspectele diplomatice sînt, în fond, una din atribuţiile directe ale unui şef de stat, mai ales într-o lume în care relaţiile personale şi comunicarea eficientă reprezintă chezăşia bunelor relaţii dintre state.
Totodată, înţeleg că nu există relaţii externe prieteneşti fără o bună imagine a ţării, precum nu există o bună imagine a ţării în lipsa unor bune relaţii de parteneriat. Aceste două obiective strategice trebuie atinse în paralel, în mod armonios. Şi pentru ambele obiective există proiecte, iniţiative şi intenţii din cele mai serioase.
Diplomaţia moldovenească trebuie să fie una agreabilă, să reprezinte ţara în cel mai favorabil mod. În acest sens, voi contribui decisiv la sporirea numărului de prieteni ai Republicii Moldova prin promovarea imaginii pozitive a ţării.
Şi Moscova, şi Washingtonul, şi Kievul, şi Bucureştiul, şi Comunitatea Statelor Independente, şi Uniunea Europeană, şi Estul, şi Vestul - toţi aceşti parteneri externi, toate aceste centre de referinţă ale politicii mondiale trebuie să ne fie prieteni, iar noi, corespunzător, să fim prietenul lor.
În opinia mea, nu există acorduri de reziliat. Există doar acorduri de semnat. Nu există paşi de distanţare. Există doar paşi de apropiere, pe toate direcţiile şi pe toate dimensiunile, ca parte a procesului de integrare europeană, care este obiectivul nostru strategic. 
 Stimată audienţă,
 Potrivit uzanţelor şi Constituţiei, preşedintele ţării este garantul respectării legii supreme. Această onorabilă atribuţie este cu adevărat realizabilă doar atunci cînd persoana învestită nu doar deţine acest drept, ci şi onorează cu exigenţă această obligaţiune. Promit, ca şef al statului, să mă ghidez şi să asigur respectarea întocmai a principiului separării puterilor în stat, ca fiind prima şi indispensabila condiţie a funcţionării statului de drept.
În mod aparte ţin să mă refer la justiţie ca ramură a puterii faţă de care se fac auzite foarte multe reproşuri. Cu regret, trebuie să constat că defectuozitatea independenţei justiţiei denaturează orice reformă democratică. Comunicînd cu sute şi sute de cetăţeni am ajuns la concluzia că, în percepţia oamenilor, "justiţia" se asociază cu "dreptatea" însăşi. Această opinie a societăţii implică o responsabilitate enormă. Sînt gata să mi-o asum. Şi, în calitate de şef de stat, intenţionez să duc la bun sfîrşit reformele menite să asigure corecta funcţionare şi buna interacţiune a sistemului judecătoresc, a procuraturii, a tuturor instituţiilor ce constituie justiţia. Pentru ca justiţia în Republica Moldova să fie eficientă, responsabilă, cu adevărat independentă şi să acţioneze doar în interesul cetăţeanului.      
 Stimată audienţă,
 Mereu am fost adeptul principiului democratic privind libertatea de opinie şi de exprimare. Însă greşesc cei care confundă democraţia şi toleranţa cu anarhia şi indecenţa. Vreau să accentuez că această libertate trebuie exercitată în limitele interesului naţional suprem, în limitele legii şi, nu în ultimul rînd, în limitele bunului simţ. În aceste condiţii vă asigur că atît eu personal cît şi instituţia prezidenţială vom fi deschişi pentru discuţii cu toate resursele mediatice din ţară, oferind suportul necesar pentru dezvoltarea şi consolidarea independenţei acestora.   
Voi rămîne în continuare pe poziţia că o societate democratică şi o ţară prosperă poate fi construită doar în comun, în condiţii de parteneriat public-privat. Societatea şi puterea nu sînt părţi beligerante, despărţite de baricade, ci sînt o forţă ghidată de un obiectiv comun - interesul suprem al ţării. În această ordine de idei, voi continua să susţin iniţiativele în acest sens pe care le-am lansat anterior, fiind mereu deschis pentru dialog, pentru extinderea cooperării cu sectorul asociativ în toate domeniile în scopul asigurării progresului Republicii Moldova pe făgaşul integrării europene.  
 Onorat Parlament,
 O vorbă înţeleaptă spune că noi nu moştenim pămîntul de la strămoşi, ci îl împrumutăm de la copiii noştri. Şi, oricît de respectuoşi am fi faţă de trecut, tot ce facem astăzi - facem pentru viitor. Strămoşii nu ne mai pot judeca, copiii - da.
Haideţi să ne întrebăm sincer, ca politicieni: prin ceea ce facem, fiecare în parte, investim în viitor sau ne cramponăm de trecut? Încercăm să intrăm de două ori în aceeaşi apă sau ţinem cont de fluxul vieţii? Întoarcem datoria morală copiilor şi celor ce vin după noi sau ne baricadăm în spatele unor lozinci care nu-şi mai au rostul?
Într-o democraţie bazată pe concurenţă şi competenţă întotdeauna există şi biruitori şi învinşi la nivel politic. Şi acesta este un lucru firesc. Iar rotaţia învinşilor şi biruitorilor se poate realiza de la un scrutin la altul. Şi acesta este un lucru firesc. Politicienii în primul rînd trebuie să aibă inteligenţa să înţeleagă aceste realităţi. Şi să le accepte.
Să avem dar înţelepciunea de a admite şi înfrîngerea şi să privim lucrurile în perspectivă. Să uităm de ură. Se ştie că "ura este dragostea perdanţilor", dar nu este şi soluţia lor.
  Stimaţi colegi,
Stimaţi colegi din Alianţa pentru Integrare Europeană,
Stimaţi colegi din Partidul Comuniştilor,
 Nu am aruncat niciodată mănuşa, dar am ştiut mereu să întind mîna. Nu am urzit pe la spate, dar am spus de fiecare dată ceea ce cred direct şi în faţă. Nu am urmărit scopuri private, ci am insistat pe principii generale. Nu am invocat interese personale, dar am evocat interesele cetăţeanului.
De aceea îmi permit acum, o dată în plus, să evoc în numele cetăţeanului, să insist pe principii generale, să vă invit direct să votaţi şi să întind mîna amical. Şi prin toate acestea, îmi permit să vă îndemn să procedaţi astăzi aşa cum vă şopteşte conştiinţa şi cum vă dictează demnitatea şi responsabilitatea de aleşi ai poporului.
 Stimată audienţă,
Eu vă mulţumesc pentru participarea la acest eveniment.
Le mulţumesc cetăţenilor Republicii Moldova pentru cumpătul de care au dat dovadă atîta vreme în speranţa că va fi depăşită odată şi odată starea de incertitudine şi dezechilibru.
Le mulţumesc colegilor mei parlamentari, celor care vor onora exerciţiul democratic din această zi.
Fie ca în Republica Moldova să triumfe democraţia, în societate - buna înţelegere, iar în clasa politică - interesele supreme.

http://old.parlament.md/news/10.11.2009-1/ 
 
