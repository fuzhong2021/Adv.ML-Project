Peaminister Andrus Ansipi kõne admiral Johan Pitka mälestussamba avamisel Tallinnas
Peaminister Andrus Ansip admiral Johan Pitka mälestussamba avamisel Tallinnas Hirvepargis 19. veebruaril 2007 

Austatud 
Kaitseväe juhataja, 
Kaitseliidu ülem, 
lugupeetud linnapea, 
head tallinlased, 
kaasmaalased! 

Mul on suur au nüüd õige pea avada Eesti suurmehe Johan Pitka mälestussammas. Ühtlasi tähistame selle sündmusega admiral Pitka 135. sünniaastapäeva. 

Konstantin Päts on Johan Pitkat juba 1919 aastal iseloomustanud nõnda: “See mees oli nii kui sõjajumala loodud. Kui sõda lahti pääses, tõttas ta Narva, tuli sealt mitmesuguste ülesannetega tagasi, oli mehi organiseerinud, töötas ilma puhkeajata, võttis kooliõpilasi, parandas suurtükke ja nõnda tärkas meil esimene soomusrong.” 

Ometi olid soomusrongid ju üksnes osa Pitka teenistuse algusest Eesti Vabariigi kaitsel ja ülesehitusel. Juba enne seda oli just Pitka kokku kutsunud Kaitseliidu asutava koosoleku - ja pannud nõnda alguse organisatsioonile, mis tänapäevalgi Eesti kaitsestruktuuris olulisel kohal on. Rääkimata siis Pitka tegevusest meie mereväe algatamisel ning selle võidukal juhtimisel Vabadussõjas. Selle tööga on admiral Johan Pitka pälvinud Eesti riigi tunnustuse ja austuse ka juba uuel iseseisvusajal, kui tema nimi anti meie lipulaevale. Siiski ei asenda see merel liikuv “monument” mälestuskivi, mille avamise tunnistajateks täna oleme. 

Teise maailmasõja ajal asus Pitka taas võitlusesse - meenutagem tema välisvõitluse korraldustööd Soomes, nn Pitka-poisse. Ning eriti veel siin Tallinnas 1944. aastal organiseeritud viimset vastupanu uuele okupatsiooniväelel. Selles võitluses tuli Pitkal maksta eluga. 

Mälestame täna seda meie rahva suurt poega. 

Tänan Kaitseliidu esindajaid ning linnavõime ja okupatsioonimuuseumi (kui ma kedagi nüüd ära ei unusta), kes pikkade otsingute järel on leidnud meie suurmehele ilusa koha, kus seista. Ning muidugi tuleb tänada ja kiita ka mälestussamba autoreid (eriti kujur Tõnu Maarand’a), kes on kannatlikult pidanud ootama oma töö avamist, nägema selle mahavõtmist ja lattu viimist ning taas uut ülespanekut. 

Lubage kuulutada admiral Johan Pitka mälestusmärk avatuks!