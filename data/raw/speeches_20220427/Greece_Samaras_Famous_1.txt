Ομιλία του Πρωθυπουργού κ. Αντώνη Σαμαρά στο Σύνταγμα
23 Μάϊου 2014
ΓΡΑΦΕΙΟ ΤΥΠΟΥ ΠΡΩΘΥΠΟΥΡΓΟΥ
Είμαστε στην πιο κρίσιμη στιγμή, της πιο μεγάλης μάχης. Και η συγκέντρωση αυτή, ο παλμός αυτός, η νεολαία αυτή, ο κόσμος μας αυτός το λέει: Ναι, θα κερδίσουμε τον αγώνα! Σας ευχαριστώ, γι’ αυτή την καταπληκτική παρουσία… Είναι καταπληκτικό!
Έγιναν πολλά τα τελευταία δύο χρόνια. Το ξέρετε… Το ότι η Χώρα ήταν στο χείλος του γκρεμού, το ξέρετε! Το ότι σήμερα τίποτε δεν θυμίζει πού βρισκόμασταν πριν δύο χρόνια, το ξέρετε… Το ότι βγαίνουμε τώρα από τα μνημόνια και από την κρίση, κι αυτό το ξέρετε… Δεν θα σας μιλήσω, λοιπόν, γι’ αυτά. Το μεγαλύτερο δώρο μου το κάνατε απόψε, δε θα το ξεχάσω ποτέ!
Δε θα πω ούτε για τα πλεονάσματα, που τα αμφισβητούσαν, αλλά τα πετύχαμε… Ούτε για την ανεργία, που έλεγαν ότι θα συνεχίσει να ανεβαίνει, αλλά τώρα μήνα με το μήνα πέφτει… Ούτε ότι η Ελλάδα πια δανείζεται ως φυσιολογική χώρα στις αγορές και εξαρτάται όλο και λιγότερο από τους δανειστές. Όλα αυτά, που με τόσους κόπους και τόσες θυσίες πετύχαμε, τα ξέρετε. Όμως ξέρετε, κι ότι κάποιοι δεν ήθελαν να τα πετύχουμε όλα αυτά…
Κι αυτό είναι απόψε το πρόβλημα: Ότι η Χώρα βγαίνει από την κρίση, αλλά κάποιοι δεν θέλουν να βγει από την κρίση! Θέλουν να μας γυρίσουν στο χάος! Ε, λοιπόν, δεν θα τους αφήσουμε να μας γυρίσουν στο χάος!
Θέλουν, λέει, να γίνουν αυτές οι ευρωεκλογές… δημοψήφισμα! Για ποιο λόγο; Θέλουν, λέει να ρίξουν την Κυβέρνηση! Γιατί; Η ΝΔ, λοιπόν, τους απαντά γιατί να ρίξουν την Κυβέρνηση, τώρα που βρισκόμαστε στο πιο κρίσιμο σημείο; Τώρα, που στο τέλος του καλοκαιριού θα πάρουμε την τελική ρύθμιση του χρέους, τώρα που έχει αλλάξει η ψυχολογία της αγοράς; Και γιατί πάλι αστάθεια και αβεβαιότητα, τώρα που εκατομμύρια τουρίστες έχουν ήδη κάνει τις κρατήσεις τους στην Ελλάδα; Για να τους διώξουμε κι αυτούς; Γιατί μας θέλουν πίσω στην αστάθεια, τώρα που έρχονται μεγάλες καινούργιες επενδύσεις που θα ρίχνουν όλο και ταχύτερα την ανεργία; Γιατί θέλουν να δημιουργηθεί αβεβαιότητα και να παγώσουν ξανά τα πάντα;
Να σας πω γιατί: Γιατί – πολύ απλά – τώρα δίνουν την τελευταία μάχη τους να ΜΗΝ ξεκολλήσει η Χώρα από την κρίση! Αυτό πάντοτε ήθελαν! Εμείς τους αγνοήσαμε… Έκαναν ό,τι μπορούν για να μας σταματήσουν! Δεν τους αφήσαμε… Αντιστάθηκαν σε κάθε μεταρρύθμιση που προωθούσαμε… Τους παρακάμψαμε και προχωρήσαμε! Πίστευαν ότι μαζί όλοι δεν θα τα καταφέρουμε. Και διαψεύστηκαν! Πίστευαν ότι δεν θα βγάλουμε πλεονάσματα, ότι δεν θα μοιράσουμε στον κόσμο το κοινωνικό μέρισμα, ότι δεν θα βγούμε στις αγορές. Διαψεύστηκαν σε όλα!
Φώναζαν ότι θα υπάρξουν καινούργια μέτρα πέρσι. Διαψεύστηκαν! Επέμεναν ότι θα έχουμε καινούργια λιτότητα φέτος. Διαψεύστηκαν ξανά. Και τώρα τι διαδίδουν: Ότι θα υπάρξει νέο Μνημόνιο. Τους διαψεύδουμε και πάλι: Δεν θα υπάρξουν ούτε καινούργια μέτρα, ούτε καινούργιο Μνημόνιο! Τελεία και παύλα, τα ψέματά σας!
Έχουν διαψευστεί τόσες φορές, που καταλαβαίνουν, το ξέρουν, ότι και ξανά και ξανά θα διαψευστούν! Γι’ αυτό και δίνουν την τελευταία μάχη: Τώρα θέλουν να αποσταθεροποιήσουν την Κυβέρνηση! Είναι η τελευταία τους ευκαιρία, να γυρίσει ο τόπος στο χάος!
 Γι’ αυτούς είναι θέμα ζωής και θανάτου, να ανακόψουν την πορεία της Χώρας, τώρα! Για τη Χώρα, όμως, είναι θέμα επιβίωσης να μη γυρίσει πίσω… Να μην καταστρέψει αυτό που έχτιζε ως τώρα… Για μας δεν υπάρχει άλλη επιλογή και το φωνάζουμε εδώ από το Σύνταγμα απόψε: Μόνο μπροστά θα πάει η Ελλάδα μας! Μόνο μπροστά θα πάει η Πατρίδα μας! Μόνο μπροστά θα πάνε τα νέα παιδιά με δικαίωμα στο όνειρο τους…
Γιατί αυτό ακριβώς σημαίνει σταθερή πορεία: Σημαίνει στροφή στο μέλλον. Κι όσοι πολεμάνε τη σταθερότητα θέλουν να μείνει η Χώρα γαντζωμένη στο παρελθόν. Σταθερότητα στη Χώρα, σημαίνει ότι σύντομα θα έλθει η ασφάλεια και η ευημερία στη ζωή των ανθρώπων. Ενώ, αν ξαναγυρίσουμε στην αστάθεια, αυτό θα τιμωρήσει και τη Χώρα και τον κάθε Έλληνα ξεχωριστά!
Τι μας έχουν, φίλες και φίλοι, προτείνει μέχρι σήμερα; Πρώτα απ’ όλα, ξέρετε ότι ούτε οι ίδιοι μεταξύ τους δε συμφωνούν … Μας είπαν ότι θα «σχίσουν τα μνημόνια». Μας είπαν ότι θέλουν να βγούμε από το ΝΑΤΟ. Μας είπαν ότι «με ένα νόμο κι ένα άρθρο» θα καταργήσουν ό,τι έγινε μέχρι τώρα. Μας είπαν ότι θα βρουν λεφτά με «αναγκαστικό δανεισμό», λέει. Δηλαδή θα δεσμεύσουν τις καταθέσεις του κόσμου, θα βάλουν έκτακτη φορολογία. Ή και τα δύο! Ούτε σε αυτό είναι σίγουροι, πώς θα το κάνουν…
Εμείς όμως, είμαστε σίγουροι- προσέξτε- ότι ακόμα και σαν σκέψη, αλλά και σαν φήμη όλες αυτές οι απίστευτες ασυναρτησίες, αρκούν για να διαλύσουν τη Χώρα… Να προκαλέσουν πανικό στο εσωτερικό, να βγάλουν την Ελλάδα από το ευρώ και διεθνώς να μας απομονώσουν.
 
Μας λένε υποκριτικά, τότε: «Προσπαθείτε να φοβίσετε τον κόσμο»! Εμείς τον φοβίζουμε; Αυτά που λένε – και δικαίως – από μόνα τους προκαλούν ρίγη πανικού! Ευτυχώς που με τις θυσίες του Ελληνικού λαού έχουμε σταθεροποιήσει τη Χώρα και δεν μπορούν να δημιουργήσουν αναταράξεις. Αλλά το φόβο εκείνοι μόνοι τους τον προκαλούν…
Αυτό είναι, λοιπόν, που δεν πρέπει να επιτρέψουμε! Αυτό είναι που ο καθένας από σας, με την ψήφο του στις ευρω-κάλπες, πρέπει οριστικά να το αποτρέψει! Όχι επιστροφή στην αβεβαιότητα, όχι ανασφάλεια, όχι κρίση, όχι στον εφιάλτη που αφήσαμε πίσω, όχι στο τέλμα από το οποίο τώρα ξεκολλάμε…
Προσέξτε: Ο κόσμος που θέλει να βγει η Χώρα από την κρίση είναι η μεγάλη πλειοψηφία! Ο κόσμος που θέλει να παραμείνουμε στο ευρώ, είναι η μεγάλη πλειοψηφία… Ο κόσμος που δεν θέλει πρόωρες εκλογές, είναι κι αυτός η μεγάλη πλειοψηφία του Ελληνικού λαού…
Και ποντάρουν ακριβώς πάνω σε αυτό: Ότι ο κόσμος, που βλέπει ότι η κατάσταση επιτέλους βελτιώνεται θα αντιδράσει, λέει, χαλαρά! Κι έτσι θα μπορέσουν να μας ξαναπάνε στην περιπέτεια. Όμως, ακούστε: Η χαλαρή ψήφος, η χαλαρή στάση των ψηφοφόρων που βλέπουν ότι βγαίνουμε βήμα-βήμα κι έχουν πάψει να φοβούνται, αυτή η χαλαρή στάση έχει γίνει τώρα ο μεγαλύτερος κίνδυνος! Αυτή η χαλαρότητα μπορεί να μας γυρίσει πολύ πίσω…
Αν θέλετε επομένως, να νικήσουμε σαν Πατρίδα μέχρι τέλους το φόβο, τότε, το λέω καθαρά: Ας μη παίξει κανένας το παιγνίδι εκείνων που φέρνουν την αστάθεια, την αβεβαιότητα, το φόβο και τον πανικό! Και ιδιαίτερα γι’ αυτά τα παιδιά της ΟΝΝΕΔ, τη νεολαία μας, ιδιαίτερα γι’ αυτά τα παιδιά που δίνουν τη μάχη κάθε μέρα και την κερδίζουν, ιδιαίτερα γι’ αυτά τα παιδιά.
Θέλω να τους πω: Μας λένε ότι θέλουν πρόωρες εκλογές. Ε, λοιπόν… Πρόωρες εκλογές εκείνοι… Εγώ καινούργιο Σύνταγμα για τον Τόπο και την Πατρίδα! Συνταγματική Αναθεώρηση… Για να αλλάξει το πολιτικό μας σύστημα πραγματικά! Για να γίνει η Χώρα, χώρα με σταθερούς, ισχυρούς  θεσμούς. Για να εκλέγεται ο Πρόεδρος της Δημοκρατίας απευθείας από το λαό. Για να μην μπορούν οι βουλευτές να είναι και βουλευτές και υπουργοί ταυτόχρονα. Για να μην έχουμε ισόβιους άρχοντες, και να μπουν χρονικά όρια στη θητεία ακόμα και του Πρωθυπουργού! Ζητάμε Αναθεώρηση του Συντάγματος να ξεκινήσει τώρα, απ’ τη Βουλή! Εκείνοι ζητούν πολιτική αστάθεια, ζητούν πρόωρες εκλογές, και θέλουν να  τη ματαιώσουν αυτή τη Συνταγματική Αναθεώρηση! Γιατί; Για να μείνουν κολλημένοι στο χθες.. Γιατί εκείνοι από το χθες τρέφονται! Ενώ εμείς με αυτά τα παιδιά, με αυτή τη νεολαία, το αύριο ονειρευόμαστε… Και γι’ αυτό ζητάμε το καινούργιο. Γι’ αυτό ζητάμε παντού να υπάρχει αλλαγή στον Τόπο μας. Αυτό μας εμπνέει. Αυτό μας ενώνει.
Εμείς προτείναμε Εθνικό Πρόγραμμα Ανάπτυξης. Για πρώτη φορά κάνει και η Ελλάδα,  ό,τι γίνεται σε όλες τις άλλες σύγχρονες χώρες. Αναλυτικά παρουσιάσαμε: Πως θα μειωθεί η ανεργία, πώς θα πέσει σε λίγα χρόνια κάτω από τον Ευρωπαϊκό μέσον όρο. Ποιοι τομείς θα αναπτυχθούν, πώς η Ελλάδα θα παράγει…. Πως η Ελλάδα θα εξάγει… Πώς θα ξεπεράσουμε τα επίπεδα ευημερίας που είχαμε πριν από την κρίση… Πώς όλα αυτά θα τα χρηματοδοτήσουμε … Πως θα αποκαταστήσουμε άμεσα τη ρευστότητα, πως θα ανέβουν τα κέρδη και τα εισοδήματα, πώς θα πέσουν οι φορολογικοί συντελεστές… Όλοι οι φορολογικοί συντελεστές! Και το κάναμε με σχέδιο, με Πρόγραμμα. Για να μη ξαναγυρίσουμε ακριβώς, ποτέ πια σε Μνημόνια.
Αυτά προτείνουμε εμείς: Εθνικό Σχέδιο για την Ανάπτυξη. Για πρώτη φορά! Εκείνοι τι προωθούν; Την αστάθεια που ματαιώνει την Ανάπτυξη.
Μας λένε ότι θα «σχίσουν τα μνημόνια»… Εγώ σας λέω ότι τα σχίζω τα μνημόνια επί δύο χρόνια, μήνα-μήνα, βδομάδα-βδομάδα, μέρα-μέρα, σελίδα-σελίδα, λεπτό-λεπτό. Έτσι φτάσαμε και στεκόμαστε στα πόδια μας. Για να μην έχουμε πια ανάγκη από Μνημόνια…
Και μας λένε σήμερα, με θράσος: «Το κόμμα μας δεν κυβέρνησε ποτέ, άρα δεν ευθύνεται για την κρίση»! Δεν μας τα λένε καλά. Και δεν μας τα λένε όλα: Το κόμμα τους μπορεί να μην κυβέρνησε, αλλά παντού χωμένο ήταν! Σε όλο το κράτος, σε όλα τα κυκλώματα, εκείνα που μοίραζαν κονδύλια και προνόμια. Παντού! Γι’ αυτό κι αγωνίζονται να παραμείνουν οι συντεχνίες. Γι’ αυτό και αντιστέκονται λυσσαλέα σε κάθε μεταρρύθμιση δική μας. Και γι’ αυτό, άλλωστε, και δεν ψήφισαν ποτέ ούτε μία περικοπή σπατάλης.
Μας λένε ότι κάναμε την Ελλάδα «πειραματόζωο». Απαντώ: Εκείνοι ήθελαν να ακολουθήσει η Ελλάδα το αποτυχημένο πείραμα της Βενεζουέλας. Που χρόνια τώρα βυθίζεται στην αστάθεια, την αναταραχή και την ανέχεια. Εκείνοι πρόβαλαν σαν «υπόδειγμα κράτους» το «πείραμα της Αργεντινής». Που πριν 12 χρόνια χρεοκόπησε κι ακόμα βουλιάζει σε φτώχεια και σε ταραχές. Εμείς αυτά τα «πειράματα» τα αποφύγαμε. Κι ακολουθήσαμε το δρόμο που ακολούθησαν κι άλλες Ευρωπαϊκές χώρες. Όπως η Πορτογαλία, όπως η Ιρλανδία! Που μέσα σε τρία χρόνια βγήκαν οριστικά από τα Μνημόνια. Τώρα και η Ελλάδα βγαίνει από τα Μνημόνια. Καταλαβαίνω τη στενοχώρια σας, κ. Τσίπρα. Τι θα γίνετε τώρα χωρίς Μνημόνιο…
 
Πού βρίσκονται, λοιπόν, τα «επικίνδυνα πειράματα»; Στον ασφαλή Ευρωπαϊκό δρόμο; Ή στο λατινο-αμερικάνικο χάος;
Αλλά δεν λένε μόνον ασυναρτησίες… Το χειρότερο για μένα, είναι έμποροι του ανθρώπινου πόνου! Χαίρονται όταν ανεβαίνει η ανεργία. Και… στενοχωριούνται τώρα που πέφτει η ανεργία! Χαίρονταν όταν ανέβαιναν οι φόροι… Στενοχωρήθηκαν όταν μειώθηκαν, όπως το ΦΠΑ της εστίασης. Πολέμησαν την κάθε επιτυχία που θα ξανάδινε στους Έλληνες χαμόγελο! Δεν θέλουν  τον Έλληνα αισιόδοξο, τον θέλουν στενοχωρημένο και κατηφή. Εμείς δίνουμε το διαβατήριο της Ελπίδας, του χαμόγελου, της αισιοδοξίας, με πράξεις συγκεκριμένες, ιδιαίτερα στα νέα παιδιά.
Ακούστε: Γνωρίζω πολύ καλά ότι ο κόσμος υπέφερε και υποφέρει… Γνωρίζω πολύ καλά ότι αυτά τα δύο χρόνια έγιναν και αδικίες. Όμως, βιάζομαι να βγούμε από την κρίση, για να αποκαταστήσω αυτές τις αδικίες. Όλες τις αδικίες! Βιάστηκα να βγάλουμε πλεόνασμα, για να δώσουμε μια πρώτη ανακούφιση. Ήδη το κάναμε, με το κοινωνικό μέρισμα! Και να αρχίσουμε να μειώνουμε τους φόρους. Ήδη το κάναμε με την Εστίαση. Και θα κάνουμε πολύ περισσότερα… Ήδη δίνουμε κάθε μέρα τη μάχη για να παίρνει ο κόσμος ανάσες: Μειώσαμε τις ασφαλιστικές εισφορές γενικά… Μειώσαμε τις εισφορές στους αγρότες. Αυτά που πληρώνουν για τους νόμιμους εργάτες που έρχονται απ’ έξω ως «εποχιακοί». Και από την επόμενη χρονιά για τον αγρότη θα ισχύσει και η κάρτα πετρελαίου. Κι έρχονται κι άλλα, για να γίνει η αγροτική παραγωγή αληθινά ανταγωνιστική. Δεν ωφελεί μόνον τους αγρότες. Ωφελεί ολόκληρη την Ελλάδα.
Μέρα με τη μέρα αποκαθιστούμε και μιαν αδικία… Να δώσω δύο τωρινά παραδείγματα: Μέχρι το τέλος Ιουνίου θα υπάρχει πλήρης ιατροφαρμακευτική κάλυψη για όλους τους ανασφάλιστους μέσω του ΕΟΠΥΥ! Και τα ακριβά φάρμακα για τις σοβαρές παθήσεις, θα διατίθενται πια και από τα φαρμακεία της γειτονιάς. Καταργώντας έτσι ουρές και ταλαιπωρία των ασθενών. Και πώς τα επιτύχαμε αυτά; Με τα πλεονάσματα που βγάλαμε και με τη σταθερότητα που αποκαταστήσαμε.
Υπάρχουν, όμως,  κι αυτά που ακόμα δεν καταφέραμε να κάνουμε… Όπως οι συντάξεις των Ομογενών μας, μιλάω για Ελληνοπόντιους και Βορειοηπειρώτες. Τους έχω στην καρδιά μου και το ξέρουν. Εδώ και χρόνια. Με τόσα που έχουν περάσει αυτοί είναι δύο φορές Έλληνες… Και μόλις μπορέσουμε, θα τα αποκαταστήσουμε κι αυτά. Όλα, βήμα-βήμα. Αλλά δεν μοιράζω αυτά που δεν έχω, πριν να τα βρω… Αλλά και δεν ξεχνάω αυτά που χρωστάω να δώσω στον Ελληνικό λαό…
 Θέλω να ευχαριστήσω πάνω απ’ όλα, αυτή τη νεολαία. Όπου έδωσε τη μάχη κέρδισε. Και σε εμάς γεμίζει τις μπαταρίες μας, όπως απόψε με τον αγώνα και την παρουσία της.
Θέλουμε, λοιπόν, τη σταθερότητα για να διορθώσουμε τις αδικίες. Αλλά και για να μειώσουμε σταδιακά τους φόρους. Όλους τους φόρους, το επαναλαμβάνω. Ήδη ως το τέλος του φθινοπώρου, θα έχουμε έναν πλήρη οδικό χάρτη για το πώς θα μειωθούν οι φόροι τα επόμενα χρόνια. Πώς, πόσο και πότε! Με σχέδιο, βήμα-βήμα, για να γίνουν όλα σωστά.
Στο μόνο που δεν θα περιμένω και θα πάρουμε μέτρα άμεσα, είναι να αποκτήσει ανθρώπινο πρόσωπο ο εισπρακτικός μηχανισμός του κράτους. Δεν μπορεί να κυνηγάμε τον κόσμο, ίδια τους επαγγελματίες φοροφυγάδες, και ίδια τους απλούς ανθρώπους που δυσκολεύονται. Εδώ έγινε λάθος και θα το διορθώσουμε άμεσα: Στους φοροφυγάδες θα είμαστε πιο αυστηροί. Αλλά σε αυτούς που αληθινά δεν μπορούν, θα δίνουμε ευκαιρίες και διευκολύνσεις. Ξέρω τι πρέπει να γίνει, και θα γίνει με τον τρόπο τον σωστό.
Αλλά οι θυσίες ενός ολόκληρου λαού, δεν πρόκειται ποτέ να τις αφήσω να πάνε στράφι! Φτάσαμε ένα βήμα από την κορυφή. Φτάσαμε ένα βήμα από την οριστική έξοδο από την κρίση. Δε θα ξαναγυρίσουμε πίσω! Τόσες θυσίες, για να τα χάσουμε όλα; Ε τότε, γιατί έγιναν όλες αυτές οι θυσίες;
Και να πω κάτι συγκεκριμένο: Σε λίγες μέρες έρχεται στην Αθήνα ο Κινέζος Πρωθυπουργός. Με επενδυτικά σχέδια, με προτάσεις για την Ελλάδα. Θέλετε να βρει μια σταθερή Ελλάδα για να προχωρήσουμε με ταχύτητα; Ή να έχουμε κυλήσει πίσω στην αβεβαιότητα και να φύγει άπρακτος;
Για να πιάσουν δουλειά οι άνεργοι, πρέπει να γίνονται επενδύσεις… Όχι να διώχνουν τις επενδύσεις! Όχι να κατηγορούν τον κάθε επιχειρηματία… Για να υπάρχει δημόσια Παιδεία, πρέπει να δουλεύουν τα Πανεπιστήμια… Όχι, όπως γνωρίζουν αυτά τα παιδιά, να είναι μονίμως σε κατάληψη! Για να λειτουργεί η οικονομία, πρέπει να είναι ανοιχτοί οι δρόμοι… Κι όχι κάθε μέρα, μερικές δεκάδες άτομα, να ταλαιπωρούν εκατομμύρια κόσμου με την «επαναστατική τους γυμναστική»!
Αυτά τα καμώματα δεν συμβαίνουν πουθενά στον κόσμο! Σε καμία σύγχρονη δημοκρατική κοινωνία! Εμείς αυτά τα ξεπεράσαμε και τα τελειώσαμε. Και δεν θα τους αφήσουμε να κατρακυλήσει πίσω ο Τόπος μας σε εκείνες τις πρακτικές που ξεπερνάμε οριστικά.
Και είναι τόση η απόγνωσή τους, που μέχρι και από τη… «Χρυσή Αυγή» εκλιπαρούν τώρα, στήριξη! Αν είναι δυνατόν… Τέτοια κατάντια! Τέτοιος καιροσκοπισμός! Τέτοια υποκρισία!
 
Δεν τους ενδιαφέρει ούτε η Κοινωνία, ούτε η Ελλάδα, ούτε οι εκλογές στην Ευρώπη… Τους νοιάζει έναν μόνο,  πώς ΔΕΝ θα σηκωθεί στα πόδια η Χώρα. Τη σπρώχνουν στο χάος. Και ρωτάω: Ξέρετε καμιά χώρα που να βυθίζεται στο χάος και να πηγαίνει καλά;
Εγώ αντίθετα γνωρίζω ότι σε κάθε χώρα που πηγαίνει καλά, εξαφανίζονται οι λαϊκιστές και οι ακραίοι! Εξαφανίζονται οι δημαγωγοί τις μιζέριας! Εξαφανίζονται και οι έμποροι του πόνου!
Έτσι και η Ανάπτυξη στην Ελλάδα, θα εξαφανίσει όσους εύχονται, όσους ελπίζουν, όσους ποντάρουν στην καταστροφή του τόπου… Σήμερα η Ευρώπη ανακοίνωσε ότι εγκρίθηκε η κατανομή των κονδυλίων του ΕΣΠΑ, τα καινούργια λεφτά μέχρι το 2020, μόνο για τέσσερις χώρες στις Ευρώπη! Ανάμεσά τους και η Ελλάδα! Μαζί η Δανία, Γερμανία, Πολωνία! Τέσσερις μόνο χώρες από τις 28, έχουν από τώρα διαθέσιμα τα Ευρωπαϊκά κονδύλια. Και η Ελλάδα μέσα! Τι σημαίνει αυτό; Ήμασταν τελευταίοι, σήμερα δε βιαζόμαστε απλά, τρέχουμε! Αλλά κάποιοι επιμένουν να τρικλοποδιά σε αυτή την Ανάπτυξη… Σε αυτό το καινούργιο άλμα, που κάνει ο Τόπος προς τα μπρος.
Και δείτε τι γίνεται: Σήμερα ο διεθνής οίκος Fitch, αναβάθμισε την Ελλάδα, για μιαν ακόμη φορά. Πάει η εποχή που κάθε τόσο μας υποβάθμιζαν. Τώρα μας αναβαθμίζουν συνεχώς. Κι αυτά τι φέρνουν; Επενδύσεις, θέσεις εργασίας, εισόδημα. «Ψεύτικα» είναι αυτά; «Στημένα»  είναι κι αυτά; Όπως μας είπαν ότι δήθεν «στημένα» βγήκαμε στις αγορές; Η Ελλάδα δεν στάθηκε μόνο στα πόδια της… Ήδη, φίλες και φίλοι, αρχίζει να τρέχει! Και ποιοι θα την ρίξουν κάτω; Ποιοι θέλουν να την σπρώξουν πίσω στο χάος; Εκείνοι που δεν τους ενδιαφέρει η Πατρίδα, δεν τους ενδιαφέρει ο Τόπος, δεν τους ενδιαφέρει η Ανάπτυξη, δεν τους ενδιαφέρει αυτή η φωνή των νέων παιδιών. Τους ενδιαφέρει μόνον αυτό το δικό τους, το μικρό κόμμα. Και οι συνιστώσες τους.
Εμάς, όμως, μας ενδιαφέρει και η Ελλάδα και η Ευρώπη! Μας ενδιαφέρουν, όχι οι ακραίοι και οι περιθωριακοί, αλλά οι δημιουργικοί Έλληνες, δηλαδή οι νοικοκυραίοι, που αγαπάνε τον τόπο τους. Αυτοί που θέλουν να δουλέψουν, και δεν βρίσκουν δουλειά. Αυτοί που θέλουν να σπουδάσουν, και βρίσκουν τα πανεπιστήμια κλειστά. Αυτοί που ανοίγουν μαγαζί και μένουν χωρίς πελάτες, αφού κάποιοι παραλύουν την πόλη κάθε μέρα. Εμάς μας ενδιαφέρουν όσοι φαντάζονται την Ελλάδα μέσα στον κόσμο να διαπρέπει. Όχι εκείνοι που θέλουν να απομονώσουν την Ελλάδα με συνθήματα ξεπερασμένα από πολλές δεκαετίες πίσω.
 
Σήμερα, λοιπόν, απόψε εδώ από το Σύνταγμα, σε αυτή την κορυφαία στιγμή θέλω να απευθυνθώ, σε κάθε Έλληνα πατριώτη. Γιατί αυτοί που αγαπάνε την Πατρίδα τους σηκώνουν σήμερα τον Τόπο στους ώμους τους. Απευθύνομαι σε κάθε Έλληνα νοικοκύρη. Γιατί αυτοί υπέφεραν περισσότερο από την κρίση, όπως κι αυτοί θα ωφεληθούν περισσότερο, τώρα που βγαίνουμε από την κρίση.
Απευθύνομαι, απόψε, σε κάθε Έλληνα νοικοκύρη, γιατί μόνον όποιοι ανασταίνουν οικογένειες νοιάζονται πραγματικά για το μέλλον του τόπου. Και γιατί σ’ αυτόν τον τόπο θα ζήσουν αύριο τα παιδιά τους 
Νοικοκυρέψαμε τον Τόπο και δεν μας το συγχωρούν αυτό. Και φτιάχνουμε την Νέα Ελλάδα, των δημιουργικών ανθρώπων, των νοικοκυραίων. Και δεν το ανέχονται αυτό. Αλλά εμείς προχωράμε. Και ζητάμε τη στήριξη όλου του Ελληνικού λαού!
Γιατί η Νέα Ελλάδα είναι ακριβώς αυτοί οι δημιουργικοί Έλληνες. Μην τους αφήσετε όσους παίζουν με τη φωτιά, να βάλουν μπουρλότο! Μην κάνετε λάθος: Η Ελλάδα σήμερα αντιμετωπίζει μιαν πραγματική απειλή. Δεν είναι ο ΣΥΡΙΖΑ η απειλή. Δεν έχουν το ανάστημα. Δεν μπορούν να κυβερνήσου. Δεν ξέρουν, δεν τους ενδιαφέρει. Δεν μπορούν να σταθούν! Έτσι κι αλλιώς τα πάντα θα κατέρρεαν, πριν προλάβαιναν να τα γκρεμίσουν εκείνοι! Όμως, η ΑΣΤΑΘΕΙΑ που θέλουν τώρα να προκαλέσουν, είναι η πραγματική απειλή!
Ελληνίδες, Έλληνες,
Επί δύο χρόνια στήσαμε την Ελλάδα στα πόδια της. Τη νοικοκυρέψαμε, την κρατήσαμε στην Ευρώπη, της βάλαμε τα γερά θεμέλια για να σταθεί, της ανοίξαμε το δρόμο για να αναπτυχθεί. Εδώ που τη φτάσαμε, μόνον ένα ατύχημα μπορεί να την πάει ξανά πίσω. Μόνον ένα ατύχημα μπορεί να τη βγάλει από το δρόμο της! Ο ΣΥΡΙΖΑ, λοιπόν, είναι το ατύχημα που δεν πρέπει να συμβεί στην Ελλάδα! Αυτό το ατύχημα σας καλό όλους να εμποδίσουμε την Κυριακή.
Χθες, ο κ. Τσίπρας ζήτησε από τον Ελληνικό λαό, για μιαν ακόμα φορά, την ψήφο του λαού μας, για να ρίξει την Κυβέρνηση και να προκαλέσει πρόωρες εκλογές. Σε αυτή την ακραία και επικίνδυνη συμπεριφορά του, ο μόνος που μπορεί να δώσει απάντηση είναι ο ίδιος ο Ελληνικός λαός. Εσείς, η ψυχή της Δημοκρατίας! Θέλετε να προκληθούν πρόωρες εκλογές, αστάθεια και αβεβαιότητα; Εσείς θα αποφασίσετε! Σας έθεσα καθαρά τα διλήμματα της Κυριακής: Όλα τα διλήμματα:
Θα πάει η Χώρα μπροστά; Ή θα επιστρέψει στο κατώφλι της καταστροφής; Θα ολοκληρώσουμε τον Ευρωπαϊκό δρόμο; Ή θα πάμε στο λατινο-αμερικανικό χάος; Θα βγούμε από την κρίση τώρα, που είμαστε στο «παρά ένα»; Ή πίσω στην περιπέτεια ξανά; Θα μείνουμε σε πορεία σταθερή; Ή θα αφήσουμε κάποιους να προκαλέσουν πρόωρες εκλογές και να πάμε πίσω στην κρίση την οποία τώρα μόλις έχουμε ξεπεράσει; Θα αποδοκιμάσετε αυτούς που κρατάνε τη Χώρα πίσω; Ή θα τους βοηθήσετε να την πάνε ακόμα πιο πίσω; Και η απάντηση απόψε από εσάς είναι ξεκάθαρη. Δίνουμε τον αγώνα όλοι μαζί ενωμένοι όλοι οι Έλληνες, για να πάμε την Ελλάδα μόνο μπροστά, όπως της αξίζει.
Παρά, φίλες και φίλοι, και  τις πικρίες και τις στενοχώριες σας, γνωρίζετε πως έδωσα τα πάντα για να ορθοποδήσει οριστικά η Πατρίδα μας. Να μη ξαναγυρίσει ποτέ στον εφιάλτη που ζήσαμε! Τώρα φτάσαμε ένα βήμα από την κορυφή. Θα κάνουμε αυτό το τελευταίο βήμα ή θα ξανακυλήσουμε πίσω απ’ όπου ξεκινήσαμε;
Γι’ αυτό και τώρα σας χρειάζομαι δίπλα μου, περισσότερο παρά ποτέ!Μην επαναπαύεστε στις νίκες που πέτυχε η παράταξή μας στις αυτό-διοικητικές εκλογές! Το μήνυμα που έχει ήδη σταλεί στην Κυβέρνηση, το πήρα και το ξέρω. Αλλά τώρα ήλθε η ώρα να στείλετε το πιο μεγάλο δικό σας μήνυμα πάλι, στις κάλπες αυτής της Κυριακής: Κι αυτό το μήνυμα πρέπει να ναι: Δεν γυρίζουμε πίσω! Δεν μπορεί η Ελλάδα να γυρίσει πίσω! Για την Ελλάδα υπάρχει μόνο ο δρόμος μπροστά! Άρα, δεν υπάρχει χώρος για «χαλαρή διάθεση». Σταθείτε δίπλα μου. Δυνατά και αποφασιστικά!
Και δώστε μου τη δύναμη να συνεχίσω, για να βγει εντελώς η  Χώρα από την κρίση! Σας θέλω δίπλα μου, σας θέλω μαζί μου, συνέχεια!
Και σας καλώ ακόμα, να δώσουμε ένα μάθημα, σ’ αυτούς που παίζουν, εκεί που δεν χωράνε παιγνίδια. Σ’ αυτούς που φανατίζουν, εκεί που δεν χωράνε φανατισμοί. Σ’ αυτούς που νοσταλγούν τις εποχές όταν στους δρόμους οργίαζαν η ανασφάλεια και οι κουκουλοφόροι. Σ’ αυτούς που θέλουν, σώνει και καλά, να γεμίσουν ο Τόπος λαθρομετανάστες, και τους «χαλάει» πολύ ότι έρχεται αυτή η Κυβέρνηση, αυτή η παράταξη και δεν θα επιτρέψει η Ελλάδα να γίνει χώρα τον λαθρομεταναστών. Τελείωσαν όλα αυτά και ενοχλούνται οι κύριοι που τελείωσαν. Αλλά είναι η καινούργια πραγματικότητα.
Ψηφίστε, λοιπόν, όλοι, με πρώτη τη νεολαία μας- και το λέω μπροστά σε αυτόν τον κόσμο που ακούει και μέσω αυτού του κόσμου ακούει όλη η Ελλάδα- το λέω ότι πρέπει να τελειώσουμε οριστικά με την αστάθεια. Ψηφίστε όλοι, για να μη ξαναγυρίσουμε πίσω στο χείλος του γκρεμού. Δεν θέλω να βλέπω τη Χώρα μου να ταλαντεύεται… Θέλω να την οδηγήσω μπροστά! Δώστε μας λοιπόν, τη δύναμη να ακυρώσουμε αυτή την αστάθεια που πάνε να δημιουργήσουν… Και όλοι μαζί να προχωρήσουμε μπροστά.
 Και προχωράμε όλοι μαζί, ενωμένοι. Αποφασισμένοι. Για αυτή την παράταξή! Που πάντα βγάζει πάντα τον Τόπο από τα δύσκολα… Για την Ελλάδα που παραμένει το όνειρο της Ανάπτυξης και περιμένει από τον καθένα από εμάς να κάνει το καθήκον του… Για τη νεολαία μας που έχει δικαίωμα στο όνειρο… Για την Νέα Ελλάδα στην οποία χρωστάμε, για την Ιστορία μας, για τα παιδιά μας… Βοηθήστε. Μόνο μπροστά, όχι πίσω. Μόνο μπροστά στην Ανάπτυξη. Όλοι μαζί. Το χρωστάμε και στην Ιστορία, στην Πατρίδα, στα νέα παιδιά. Ευχαριστώ πάρα- πάρα πολύ. Ευχαριστώ αυτό τον κόσμο τον ανεπανάληπτο.
