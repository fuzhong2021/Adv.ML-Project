http://www.basbakanlik.gov.tr/Forms/pDetay.aspx
The speech at the Third Forum of the Alliance of Civilizations:
MEDENİYETLER İTTİFAKI ÜÇÜNCÜ FORUMU KONUŞMASI
Date: May 29, 2010
Location: Rio, Brazil
Çok değerli devlet ve hükümet başkanları,
Değerli bakanlar,
Saygıdeğer katılımcılar,
Hanımefendiler, beyefendiler…
Sizleri en kalbi duygularımla selamlıyor; Brezilya’nın bu güzel şehri, Rio’da gerçekleştirdiğimiz Medeniyetler İttifakı’nın üçüncü Forumu’na hoş geldiniz diyorum.
Evet… Bugün, Rio şehri, tarihe tanıklık ediyor…
Ülkelerimizin, halklarımızın, en önemlisi de yaşlı dünyamızın ve insanlığın geleceği adına bugün burada tarihi bir zirve gerçekleştiriyoruz.
Burada bulunan herkes, hepimiz, yeryüzünün varolan sorunlarını ve yeryüzünü bekleyen sorunları çok yakından biliyor ve tanıyor.
Küresel bir finans krizinin içinden geçiyoruz…
Yoksulluk ve gelir dağılımında eşitsizlik gibi yine küresel boyutta büyük bir sorun var.
Nükleer silahlar, kitle imha silahları, ölçüsüz silahlanma aynı şekilde geleceğimizi tehdit ediyor.
Uluslar arası boyuttaki terörizm, insan kaçakçılığı, uyuşturucu trafiği, küresel ısınma, çevre kirliliği, susuzluk diğer tehditler…
Tüm bu tehditleri biliyoruz değerli dostlarım… Tüm bu tehditleri ve somut neticelerini görüyoruz.
Ancak, görülmeyen, görülmek istenmeyen, sinsi bir şekilde büyüyen ve en az tüm bu tehditlerin tamamı kadar geleceğimizi tehdit eden bir başka tehlike var.
Önyargılar, ön kabuller, hoşgörüsüzlük, birbirine karşı tahammülsüzlük, ayrımcılık… Kısacası, Medeniyetlerin kutuplaşmasını, hatta çatışmasını tetikleyen, buna zemin hazırlayan bir zihniyet dalgasına şahit oluyoruz… 
Evet… Dünya küçüldükçe büyüyen böylesi bir tehdide dikkat çekmek için buradayız.
Biz bugün, hem bu tehlikeye karşı durmak, hem de bu tehlikenin ortadan kaldırılmasının mümkün olduğunu tüm dünyaya göstermek için buradayız, Brezilya’dayız, Rio’dayız.
Asla karamsar değiliz değerli dostlarım…
Hele umutsuz, hiç değiliz…
Tarihten ve bugünden kaynaklanan tüm bu sorunların çözümünün mümkün olduğuna inanıyoruz.
Tarihi husumetlerin, çağımızdaki düşmanlıkların, ön yargıların, hoşgörüsüzlüğün dünyamızın ve insanlığın değişmez kaderi olmadığına inanıyoruz.
Sevgiyi yüceltebileceğimize, saygıyı büyütebileceğimize, hoşgörüyü dünyaya egemen kılacağımıza inanıyoruz.
Tarihin akışını değiştirmenin elbette mümkün olduğuna,  estirilen olumsuz rüzgarların değil sevgi ve barışın asıl olduğuna inanıyor ve işte onun için bu zirveleri gerçekleştiriyoruz.
Ben buradan, Medeniyetler İttifakı’nın eş başkanı olarak, insanlık adına son derece önemli bu hedefe gönül verdiğiniz, katkı verdiğiniz için sizlere, tüm katılımcılara, tüm ülkelere şükranlarımı sunuyorum.
Bu tarihi zirvenin, medeniyetlerin buluşmasında ve kaynaşmasında tarihi bir rol oynamasını, bugün buradan tarihe geçecek sonuçların çıkmasını diliyorum.
İspanya ve Türkiye Başbakanları olarak 2005 yılında Birleşmiş Milletler bünyesinde başlattığımız Medeniyetler İttifakı girişimi, farklı kültür ve medeniyetlerin barış içinde yaşayabileceği inancına dayanıyor.
Bu oluşuma büyük katkı yapan Sayın Kofi Annan’a ve süreci göreve geldiği günden beri destekleyen Birleşmiş Milletler Genel Sekreteri Sayın Ban Ki-Moon’a da bu vesileyle en kalbi teşekkürlerimi sunuyorum. 
Bu vizyonu paylaşan ve bu yılki toplantıya ev sahipliği yapan Brezilya Devlet Başkanı Sayın Lula da Silva’ya ve Brezilya halkına da ayrıca teşekkür ediyorum.
Değerli katılımcılar,
Çok değerli arkadaşlarım…
İnsanları, toplumları, kültürleri ve dinleri, farklılıklarından dolayı birbirinin düşmanı gibi göstermek, dünya barışına vurulmak istenen büyük bir darbedir. 
Farklılıkları bir çatışma, kavga ve husumet sebebi olarak gösterenler, hem insanlığın ortak tarihine hem de evrensel değerlere ihanet ederler.
İnsanların sahip oldukları farklılıklar, dil, din, ırk, kültür, medeniyet aynı zamanda insan olmanın gereğidir, doğal bir sonucudur. Bu farklılıkları törpülemeye, bastırmaya, yok etmeye, düşmanlık ve ayrışma vesilesi haline getirmeye çalışmak, insanlığı ortadan kaldırmaya çalışmakla eş anlamlıdır.
Dinlerin, medeniyetlerin ve kültürlerin ortaya koydukları farklılıkları yaşatmak, yine bu dinlerin ve medeniyetlerin ortak çağrısıdır.
Kur’an-ı Kerim’de yüce Yaratıcı şu şekilde buyurur:  “Ey insanlar; doğrusu Biz, sizi bir erkekle bir dişiden yarattık. Ve birbirinizle tanışasınız diye sizi milletlere ve kabilelere ayırdık.”
İslam Peygamberi Hz. Muhammed der ki, “Arabın Aceme, Acemin Araba üstünlüğü olmadığı gibi, kırmızının karaya, karanın kırmızıya üstünlüğü yoktur. Hiçbir milletin diğerine üstünlüğü yoktur.”
İncil’de der ki: “Eğer, yalnız sizi sevenleri severseniz, ödülünüz ne olabilir ki? Yalnız kardeşlerinize selam verirseniz, fazladan ne yapmış olursunuz ki?”
Farklılıklara sahip olmak nasıl insaniyetin bir gereğiyse, bir arada yaşamak da sosyal varlık olarak insanlığın bir gereğidir.
Bir arada yaşama ahlakı, insan oluşumuzun asli unsurlarından biridir.
Dünyanın büyük dini gelenekleri ve ahlak sistemleri, bir arada yaşama ahlakını hayata geçirecek ilkelere sahiptir.  
Şu hususların altını çizmek istiyorum:
İnsan, kendisine nasıl davranılmasını istiyorsa, başkalarına da öyle davranmalıdır. 
Sevilmek isteyen, sevmelidir. Hürmet görmek isteyen, hürmet etmelidir. Doğruyu duymak isteyen, doğruyu söylemelidir. Adalet isteyen, adaletle muamele etmeli, eşitliği savunan, eşit davranmalıdır. 
Büyük bilgin ve gönül insanı Mevlana Celaleddin Rumi’nin, 13’üncü Yüzyıl’dan bugüne ışık tutan şu sözlerine dikkatlerinizi çekiyorum… Diyor ki Mevlana:
Cömertlik ve yardımda akarsu gibi ol. 
Şefkat ve merhamette güneş gibi ol. 
Kusurları örtmede gece gibi ol. 
Hiddet ve asabiyette ölü gibi ol. 
Tevazu ve alçak gönüllülükte toprak gibi ol. 
Hoşgörüde deniz gibi ol. 
Ya olduğun gibi görün, ya da göründüğün gibi ol 
Bir başka Türk ozanı, Şair Yunus Emre, 4 kutsal kitabın, yani Zebur, Tevrat, İncil ve Kur’an’ın ortak manasını, yine Yüzyıllar öncesinden bugüne aktarıyor:
SEN SANA NE SANIRSAN, 
AYRUĞA DA (başkasına) ONU SAN
DÖRT KİTABIN MANASI,
BUDUR EĞER VAR İSE.
Değerli dostlarım…
Tarih boyunca, Doğu ile Batı’yı, Müslümanlarla Hristiyanları ayrıştıran en büyük çatışmaların, Haçlı Seferleri olduğu iddia edildi.
Haçlı Seferleri, evet, Doğu ile Batı’nın, Hristiyanlar ile Müslümanların, Haçlılar ile Türklerin karşı karşıya geldikleri savaşlardır.
Ancak, şuraya özellikle dikkatlerinizi çekiyorum: Haçlı seferleri, aynı zamanda, tüm bu tarafların birbirini tanıdığı, birbiriyle iletişime geçtiği, birbiriyle ittifaklar kurduğu, en önemlisi de, çok yoğun bir şekilde bilim ve sanat noktasında alışverişte bulunduğu dönemlerdir.
Bu karşılaşmalardan geriye, çatışmadan ziyade, kültürel alışverişlerin izi kalmıştır.
Dillerimizdeki ortak kelimeler, bilim ve kültürümüzdeki ortak eserler, musikilerimizden yemek kültürümüze kadar birbirine benzeyen ortak unsurlar, hep bu karşılaşmaların bir sonucudur.
Tarihi farklı okuyarak, tarihi bir savaşlar ve husumetler manzumesi şeklinde görerek, yeni nesillere de bu şekilde aktararak, yeryüzünün müreffeh geleceğine hizmet edemeyiz.
Dünya sadece Batı'dan, Doğu'dan, Güney'den yahut Kuzey'den ibaret değildir.
İnsanlık tarihi sadece bir kesimin yürüyüşü, sadece bir topluluğun hikayesi değildir. 
Medeniyetler tarihi, savaşların, çatışmaların, asimilasyonun değil, farklılıkların, zenginliklerin, etkileşimin tarihidir. 
Dünyanın kendi çıkarlarından ibaret olduğunu sananlar, çağımızın dinamik ruhunu doğru okuyamazlar.
Bazıları tarihe, siyasete ve dünya olaylarına hala “benmerkezci” bir zaviyeden bakıyor, farklılıkları dışlıyor, doğrunun sadece kendi tekelinde olduğu iddia ediyorlar. 
O yüzden kendisi dışındaki toplum ve kültürleri hafife alıyor, onları “geri”, “gelişmemiş” ya da “gelişmekte olan” gibi sıfatlarla tanımlıyorlar.
Tarihi önyargılardan, ya da bugünkü birkaç kötü örnekten yola çıkarak, bütün bir kitleyi, bütün bir inanç grubunu, bir dinin ve medeniyetin bütün mensuplarını yargılamak, yaftalamak, son derece yanlıştır ve tehlikelidir.
Kendi değer yargılarını, kendi yaşam tarzını başkalarına dayatmak ne kadar yanlışsa, başkalarının hassasiyetlerini görmezden gelmek de aynı derecede yanlıştır.
Ben her zaman söylüyorum: İslami terör olmaz. İslam ile terör kelimeleri, yan yana gelemeyecek kadar birbirine zıttır, birbirine karşıttır.
Çok açık söylüyorum: Nev York, Madrid, Londra, İstanbul gibi şehirlere yönelik insanlık dışı saldırılar, bu şehirlere olduğu kadar, İslam’a da, Müslümanlara da, bu dinin özüne ve bu dinin mensuplarına da saldırıdır.
Körü körüne bir Batı düşmanlığı ne kadar yanlışsa, anti semitizm ne kadar yanlışsa, islamı terörizmle yan yana anmak da, islamofobiya da o kadar yanlıştır.
Değerli dostlarım…
Adalet duygusunu, eşitlik duygusunu, özgürlük ve vicdan duygusunu uluslararası ilişkilerin dışında tutanlar, mukadder bir yıkımın da temellerini atarlar.
Birilerinin refah ve güvenlik içinde olması, başkalarının fakirlik, açlık ve yokluk içinde yaşadığı gerçeğini ortadan kaldırmıyor. 
Adalet, evrensel bir ilkedir ve ancak küresel düzeyde ve tutarlı bir biçimde uygulandığı zaman bir anlam ifade eder. 
Bu yüzden bizim için İstanbul'un güvenliği, huzur ve refahı, Nev York'un, Bağdat'ın, Londra'nın, Mumbai'nin, Rio’nun güvenliğinden, huzurundan ve refahından ayrı düşünülemez.
Bizim Gazze için, üç dinin kutsal şehri Kudüs için ortaya koyduğumuz tavır, her şeyin ötesinde adaleti, hakkaniyeti, vicdanı öne çıkaran bir tavırdır.
Biz, Afganistan’da, Irak’ta çatışmalarda ölen çocuklara gözyaşı döktüğümüz gibi, Şili’de, Haiti’de depremde hayatını kaybeden çocuklar için de aynı şekilde gözyaşı döküyoruz.
Gürcistan’da ölen masum sivillerin inançları, dilleri, renkleri, etnik kökenleri nasıl ilgi alanımızın dışındaysa,  Somali’de ölen sivillerin de inançlarına, derilerinin rengine bakmıyoruz.
İkiz kulelerde, Londra ve Madrid metrolarında, İstanbul’da hayatını kaybedenler nasıl vicdanımızı kanattıysa, kanatıyorsa, aynı şekilde Gazze’de hayatını kaybedenler de vicdanımızı sızlatıyor.
Bu yüzden biz Gazze'deki çocukların sesine kulak veriyoruz. O sese kulak vermeyen bir dünyada küresel barış ve adaletin inşa edilemeyeceğini söylüyoruz. 
Değerli Katılımcılar;
Bugün artık, daha fazla gecikmeden, insanlık tarihinin çoğulcu yapısını küresel bir siyasi dile tercüme etmek zorundayız. 
Herkesin adil bir şekilde temsil edildiği, kimsenin horlanmadığı, dışlanmadığı, aşağılanmadığı bir siyasal düzen kurmak zorundayız. 
Siyahıyla beyazıyla, zenginiyle fakiriyle, Müslümanıyla  Hristiyanıyla, doğulusuyla batılısıyla herkesin ama herkesin masada bir yerinin olması gerektiğine inanıyoruz. 
Bu yüzden biz izlediğimiz politikalarda haksızlıklara, çifte standarda karşı çıkıyoruz. Bunu sadece kendi ulusal çıkarlarımız için değil, inandığımız evrensel ilkelerin bir gereği olarak yapıyoruz. 
Herkes için adalet, herkes için özgürlük, herkes için refah, herkes için güvenlik istiyoruz.
Çünkü biliyoruz ki, herkesin güvenlik içinde olmadığı bir dünyada kimse güvende değildir. Huzur ve refah herkes için sağlanamazsa sürdürülebilir değildir.
Küresel barışın pek çok boyutu vardır. Pek çok unsurun sabırla, metanetle ve tutarlı bir biçimde bir araya getirilmesi gerekir. 
Siyasi düzeyde adil ve eşitlikçi bir küresel düzen inşa etmek zorundayız. 
Ekonomik düzeyde, adil ve paylaşımcı bir küresel ekonomik düzen tesis etmeliyiz.
Kültürel farklılıkları çatışma unsuru haline getirmeyen bir sosyo-kültürel düzen kurmalıyız. 
Temel hak ve hürriyetler alanında kararlı adımlar atmak durumundayız.
İşte, Medeniyetler İttifakı bu manada küresel bir barış çağrısıdır. 
Bu hedeflere ulaşmak için yola çıkan Medeniyetler İttifakı, bugün küresel bir barış hareketi haline gelmiştir. 
Yüzden fazla ülke ve kuruluş tarafından desteklenen Medeniyetler İttifakı, onlarca somut projeyi hayata geçirerek ortak iyinin inşasına katkı yapmaktadır. 
Gençlik, girişimcilik, bilim, sanat, iklim değişikliği, göç, medya sorumluluğu, azınlık hakları, çoğulculuk, sivil toplum örgütlerinin rolü ve çatışma çözümleri alanlarında geliştirilen projeler, dünyamızın acil sorunlarına kalıcı çözümler bulmayı hedeflemektedir. 
Değerli dostlarım…
Bugün buradan, Rio’dan, bütün dünyaya tek yürek halinde çağrıda bulunuyor ve diyoruz ki:
Gelin, bu dünyaya hep beraber sahip çıkalım. Bu yerküre gemisinde ortak bir kaderle, ortak bir istikbale doğru yol alıyoruz. Dünyamızın acil sorunlarına hep birlikte çözüm bulalım. Fakirliğe karşı beraber mücadele edelim. Terörün her türüne karşı işbirliği yapalım. Dünyamızı bütün nükleer silahlardan arındıralım. 
Gelin, salgın hastalıklara karşı ele ele verelim. İnsan ve uyuşturucu kaçakçılığına son verelim. 
Gelin, Gazze’nin sesine kulak verelim, Ortadoğu’da kalıcı bir barışa birlikte imza atalım. Irak’ın siyasi ve ekonomik geleceğini güvenli ve aydınlık kılalım. Yüzbinlerce Iraklı dulun ve yetimin yardımına koşalım. Afganistan halkının güvenlik, huzur ve refahı için beraber çalışalım. 
Gelin, Balkanları bir gerginlik ve çatışma bölgesi olmaktan çıkaralım. Kafkaslarda kalıcı bir bölgesel barış için gelin hep beraber gayret edelim.
Din ve vicdan hürriyetine saygı duyalım ve en kutsal değerlerin basın özgürlüğü adına aşağılanmasına karşı duralım. İnsan onurunu ayaklar altına alan her tür yayına, uygulamaya, politikaya karşı beraber mücadele edelim. 
Bir Rio’lu ile İstanbul’luyu, bir Tokyo’lu ile Bağdatlı’yı, bir New York’lu ile Tahran’lıyı, bir Londra’lı ile Kahire’liyi aynı değerde tutalım. Onlar arasında din, dil, renk, refah seviyesi diye hiçbir ayrım göstermeden hepsine birden kucak açalım. 
Gelin ortak iyi’de buluşalım. Gelin daha aydınlık, güvenli, adil, özgür ve müreffeh bir dünya kuralım. 
Artık çok iyi biliyoruz ki, herkesin güvende olmadığı, herkesin özgür, müreffeh olmadığı bir dünyada kimse güvende değildir, özgür değildir, huzur içinde değildir. 
Adalet, hak, hukuk, refah, özgürlük herkes için olmalıdır. Ancak o zaman hep birlikte aydınlık bir geleceğe doğru yol alabiliriz.
Konuşmama bu duygularla son verirken, Medeniyetler İttifakı üçüncü Forumu’nun yeni işbirliği fırsatlarına imkan sağlamasını diliyorum. 
Medeniyetler İttifakı girişimini 2005 yılından beri beraber yürüttüğümüz dostum Sayın Zapatero’ya, girişime tam destek veren Sayın Ban Ki-Moon’a, İttifak’ın genel sekreterliğini yürüten sayın Sampaio’ya bir kez daha teşekkür ediyorum. 
Üçüncü Zirve’nin ev sahibi Brezilya’ya ve Devlet Başkanı Sayın Da Silva’ya,   İttifak’ın dördüncü forumuna ev sahipliği yapacak olan Katar Emiresi Sayın Şeyha Muza’ya da şükranlarımı sunuyor, hepinizi sevgiyle, saygıyla selamlıyorum. 
Teşekkür ederim.


