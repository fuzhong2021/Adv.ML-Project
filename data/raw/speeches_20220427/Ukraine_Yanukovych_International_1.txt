“Speech of President of Ukraine Viktor Yanukovych at the Session of the Parliamentary Assembly of the Council of Europe” 2011


http://www.president.gov.ua/news/20499.html 
21.06.2011 13:40
Прес-служба Президента України Віктора Януковича
Виступ Президента України Віктора Януковича на сесії Парламентської асамблеї Ради Європи
Вельмишановний пане Президенте!
Вельмишановний пане Генеральний секретар!
Шановні члени Асамблеї!
Пані та панове!
Сьогодні я маю честь втретє виступити перед Парламентською асамблеєю Ради Європи.
Цього разу – як Президент держави, яка головує у Комітеті міністрів. І тому я відчуваю особливу відповідальність за змістовність нашого діалогу, за конкретику спільних дій заради  майбутнього цієї Організації.
Нинішній рік є особливим для нас. Україна вперше у своїй історії головує у Комітеті міністрів Ради Європи, відзначаючи 16 років членства у ній, і цього ж року святкує 20-ту річницю своєї Незалежності. Для масштабів історії незалежність України та її членство у Раді Європи практично співпадають у часі.  
Становлення нашої держави нерозривно пов’язано із діяльністю і розвитком Ради Європи.
Шановні члени Асамблеї!
Сучасний світ, з його бурхливими політичними реаліями, стає дедалі більш глобалізованим і взаємозалежним.
За цих обставин Рада Європи, яка об’єднує практично весь Європейський континент, переосмислює свою роль, завдання і цілі, які дозволять їй у подальшому більш ефективно відповідати на виклики сучасності.
Ми всі є свідками перетворень, що відбуваються сьогодні у Раді Європи і Україна, як головуюча у Комітеті міністрів країна, готова сприяти їх реалізації.
Наша Організація наполегливо працює над вдосконаленням структурних, операційних та бюджетних елементів своєї діяльності, що зрештою має забезпечити нову якість роботи у реалізації її основних завдань – розвитку демократії, захисті прав людини та забезпеченні верховенства права.
Разом з тим, розпочата реформа не є тільки адміністративною. Я назвав би її інституційною і політичною. Важливим завданням цієї реформи має стати визначення чітких функцій і сфер компетенції Ради Європи  у системі європейських структур.
Пріоритети українського головування – захист прав дітей, права людини та верховенство права в контексті демократії і стабільності в Європі, а також зміцнення та розвиток місцевої демократії спрямовані на забезпечення послідовності у досягненні основних цілей Ради Європи.
У цьому зв’язку я хотів би наголосити на важливості змістовного діалогу Парламентської асамблеї з українським головуванням насамперед у сфері захисту прав людини.
Слід зазначити, що на цьому напрямку Радою Європи створено дієву систему, якою сьогодні користуються мільйони людей.
Європейська конвенція з прав людини та механізм контролю за виконанням її положень є основою, на якій сьогодні базуються дії Ради Європи у галузі захисту прав людини.
Тому нашим спільним завданням є забезпечення довгострокової ефективності Європейського суду з прав людини та правової системи Конвенції.
Ця система повинна бути надалі збережена і взята за основу в контексті подальшого вдосконалення та систематизації європейських стандартів, існуючих у цій сфері.
Приєднання Європейського Союзу до Європейської конвенції з прав людини – це пріоритет для всієї Європи.
Його основним результатом має стати посилення – хочу підкреслити – європейської системи захисту прав людини, а також краща взаємодія між двома організаціями.
Досягнення від цього очевидні.
Європейській демократії потрібна не конкуренція і дублювання функцій, а злагодженість і взаємне доповнення зусиль інституцій, що діють у згаданій сфері.
Об’єднана Європа майбутнього має будуватися на надійній правовій основі, і таким фундаментом на сьогоднішній день є норми і принципи, якими керується у своїй діяльності Рада Європи.
Пані та панове!
Хотів би підкреслити важливу роль, яку відіграла Рада Європи у посиленні демократичної стабільності на Європейському континенті. Важливим доробком Ради Європи у цьому зв’язку слід вважати доповідь групи видатних осіб «Жити разом у Європі ХХІ століття», яку Парламентська Асамблея має намір обговорити у рамках цієї сесії. Вважаю, що висновки, зроблені у доповіді групи видатних осіб мають бути ретельно проаналізовані Радою Європи як на урядовому, так і на парламентському рівнях з метою вироблення ефективного механізму протидії викликам сучасності.
Важливим елементом забезпечення демократичної стабільності у Європі є розвиток співпраці Ради Європи з країнами, що не є членами Організації та, водночас, прагнуть підтримки в процесі здійснення внутрішніх демократичних перетворень.
Переконаний, що така співпраця, зокрема в галузі прав людини та за іншими напрямами взаємної зацікавленості є важливою та корисною.
Водночас, ми не повинні також забувати про наші зобов’язання на терені Європи.
Завершення створення у Європі зони, вільної від смертної кари, боротьба з порушеннями прав людини та вирішення гуманітарних проблем у рамках заморожених та неврегульованих конфліктів є важливими завданнями, що стоять на порядку денному нашої Організації.
Такими завданнями є також й вирішення комплексу правових проблем, пов'язаних з нелегальною міграцією, боротьба з торгівлею людьми, тероризмом, корупцією та організованою злочинністю.
Шановні члени Асамблеї!
Рік тому, виступаючи з цієї трибуни, я ділився з вами своїми планами щодо реалізації курсу реформ в Україні.
Тоді я поставив перед своєю командою амбітне завдання – протягом року завершити виконання зобов’язань перед Радою Європи.
Так, переважна більшість необхідних законопроектів уже розроблена.
Проекти законів, що стосуються таких важливих питань, як діяльність громадських організацій, виборів депутатів Верховної Ради України, кримінального процесу, проходять узгодження на різних рівнях, у тому числі у міжнародних експертів.
Частина з них уже розглядаються у Верховній Раді України.
Парламент ухвалив надзвичайно важливі закони про доступ до публічної інформації, про засади запобігання і протидії корупції та про безоплатну правову допомогу.
За цей рік багато змінилося на краще. Ви є свідками цих змін.
Однак скажу відверто – цей процес непростий, і для його завершення потрібні додаткові зусилля.
Однією з причин є надзвичайна суспільна вага цих реформ – передусім, конституційного процесу.
Швидким змінам також заважає інертне мислення, що особливо проявляється у такій сфері як кримінальна юстиція.
Конституційна реформа, як і реформа системи правосуддя, боротьба з корупцією та створення системи суспільного телерадіомовлення належать до пріоритетів моєї політичної програми.
Вони обов’язково будуть виконані.
Владна команда – Президент, Уряд і правляча парламентська коаліція – продовжують діяти злагоджено і ефективно.
Сьогодні можна почути, що іноді ми ухвалюємо жорсткі рішення. Але зараз перед нами стоять особливі завдання.
Після років стагнації потрібен якісний прорив.
Наша основна мета – забезпечити проведення внутрішніх реформ для досягнення європейських норм і стандартів у всіх сферах життя на основі верховенства права.
Ми чітко усвідомлюємо, що системне реформування потребує часу та значних зусиль.
Однак, на сьогоднішній день уже досягнуто перші результати.
Зокрема, здійснюється програма економічних реформ, прийнято низку важливих законів, насамперед, закон про засади внутрішньої та зовнішньої політики, нові бюджетний та податковий кодекси, закон про судоустрій.
Мною було підтримано ініціативу про створення Конституційної Асамблеї, діяльність якої спрямовуватиметься на вдосконалення політичної системи та внесення змін до Основного Закону. Хочу наголосити, що конституційний процес відбуватиметься виключно в правовому полі у тісному співробітництві з Венеціанською комісією.
В Україні розпочато масштабну антикорупційну кампанію. Верховною Радою України ухвалено Закон «Про засади запобігання і протидії корупції в Україні». Політика на викорінення цього ганебного явища є моєю непохитною позицією.
У той же час наші зусилля, особливо у частині рішучого викорінення корупції, наштовхуються на опір людей, які звикли збагачуватися за державний кошт. Саме корупція сьогодні є основною загрозою для України. І у мене є політична воля її побороти, не зважаючи на посади чи політичну приналежність.
Ці процеси набирають обертів. Порушено сотні кримінальних справ проти представників чинної та колишньої влади.
У той же час, прикриваючись статусом опозиції, колишні високопосадовці намагаються уникнути відповідальності за корупційні вчинки, що не мають нічого спільного з політичною діяльністю.
Пропонуємо оцінювати ситуацію в Україні, виходячи з об’єктивних чинників, а не політичних заяв.
Ми готові вести активний діалог і надавати об’єктивну інформацію про ситуацію у нашій державі.
Проте остаточну відповідь на всі питання має дати суд.
Реформування системи судочинства також спрямовано на подолання корупції та створення належних умов для розвитку українського суспільства.
На цьому напрямі уже здійснені деякі кроки – прийнято Закон про судоустрій України та статус суддів.
Ми високо цінуємо надані Венеціанською комісією висновки щодо згаданого Закону. Всі суттєві зауваження будуть враховані.
Проте це тільки перший етап реформи.
Наступним кроком стане реформування кримінальної юстиції, і, зокрема, прийняття кримінально-процесуального кодексу.
Нещодавно ми завершили підготовку проекту Кодексу, який має бути розглянутий та схвалений Верховною Радою України вже у цьому році.
Переконаний, що прийняття нового Кримінально-процесуального кодексу є запорукою побудови в Україні правової держави та виступає однією з найголовніших гарантій дотримання прав людини у нашій країні.
Проект Кодексу забезпечує рівність і змагальність сторони обвинувачення та сторони захисту перед судом під час обґрунтування своєї правової позиції.
Кодексом передбачено істотно розширити права адвоката, який отримав можливість нарівні з прокурором збирати та подавати докази до суду.
Із прийняттям Кодексу ми змінимо існуючу в Україні практику, коли суди демонструють відданість лише одній стороні процесу – обвинуваченню.
Однією з основних переваг Кодексу є втілення в його положеннях принципу гуманізму та забезпечення поваги до людської гідності.
Особливо наголошую на тих положеннях Кодексу, які забороняють суду розглядати як докази відомості, отримані органами слідства шляхом насильства або погроз по відношенню до підозрюваного.
У практиці Європейського суду з прав людини важливе місце займають стандарти охорони таємниці спілкування та приватного життя.
З урахуванням цих стандартів у Кодексі встановлено вичерпний перелік випадків, у яких правоохоронні органи мають право здійснювати негласні слідчі дії.
Демократія та права людини, зокрема повага свободи слова та висловлювань, безумовно, залишаються основою функціонування української держави.
Свобода слова та засобів масової інформації є одним із найбільших надбань України за роки незалежності.
Діючі сьогодні в Україні Закон про доступ до публічної інформації та Закон про інформацію дозволяють встановити чіткі відносини між представниками влади та пресою, а також розширюють права громадян на доступ до суспільно значимої інформації.
Вживаються заходи щодо подальшого впровадження суспільного телебачення в Україні.
Реалізація цього завдання значно підвищить об’єктивність інформації, розширить кордони української демократії та свободи слова.
Хочу ще раз наголосити: чинна влада України відкрита до діалогу з питання дотримання свободи слова.
Ми уважно ставимося до будь-якої інформації, в тому числі з боку міжнародних правозахисних організацій, щодо порушення прав у цій сфері.
Усі випадки здійснення тиску на журналістів та обмеження свободи слова отримуватимуть належну оцінку з боку відповідних органів.
В Україні здійснено низку конкретних кроків в напрямку гарантування та зміцнення прав і свобод людини.
Створено Комісію зі зміцнення демократії та утвердження верховенства права з метою об'єднання зусиль органів державної влади, політичних партій, громадських організацій, інших інститутів громадянського суспільства на шляху здійснення політичної реформи.
У травні Верховна Рада прийняла за основу законопроект про громадські організації, який пропонує визначити правові та організаційні засади реалізації права осіб на свободу об’єднання у громадські організації.
На завершальному етапі знаходиться підготовка законопроекту про вибори народних депутатів України.
Зараз відбувається його громадське обговорення і для мене, як Глави держави, дуже важливо, щоб новий закон отримав публічну довіру.
Безумовно, законопроект найближчим часом буде також передано на експертизу і до Венеціанської комісії.
Тільки після цього я внесу законопроект як президентський на розгляд парламенту.
У цьому зв’язку хочу підкреслити динамічний і змістовний характер співробітництва з Венеціанською комісією, яке буде активно продовжуватись.
Пані та панове!
На завершення свого виступу хочу наголосити: європейська інтеграція залишається безумовним і незмінним пріоритетом як внутрішньої, так і зовнішньої політики України.
Ідея євроінтеграції справді об’єднала українське суспільство.
Її підтримують як ключові політичні сили, так і більшість населення нашої країни.
Для мене як Президента України такі об’єднуючі фактори є вищою цінністю.
Саме тому під час контактів на усіх рівнях з представниками Європейського Союзу ми говоримо про важливість закріплення в Угоді про асоціацію положення про нашу європейську перспективу.
Сподіваюсь, що наш голос таки буде почуто.
Наступним кроком в процесі економічної інтеграції України до ЄС стане поглиблена та всеохоплююча зона вільної торгівлі.
Хочу підкреслити, що і Президент України і керівництво Євросоюзу єдині в своєму прагненні завершити переговорний процес щодо Угоди про асоціацію і зону вільної торгівлі вже нинішнього року.
Я також переконаний, що свобода пересування має залишатися наріжним каменем загальноєвропейських процесів.
Для нас є особливо важливим, щоб громадяни всіх європейських країн отримали можливість вільного пересування в межах нашого спільного європейського простору.
Тільки тоді Європа зможе остаточно позбавитися так званих «розподільчих ліній».
Повертаючись до сучасних підходів у зовнішній політиці України, скажу, що за останній час на новий рівень ми вивели відносини з Російською Федерацією.
Переконаний, що у цій залі зі мною погодяться з тим, що від всебічного стратегічного розвитку взаємовигідної співпраці з Росією виграють не тільки народи наших держав, але й Європа та світ у цілому.
Ця співпраця за визначенням не може бути спрямована проти інших.
Протягом багатьох років Україна є активним контрибутором європейської та міжнародної безпеки.
У цьому зв’язку не можу не торкнутися болючої теми існування на континенті «заморожених» конфліктів.
Без врегулювання цих складних проблем завжди існуватиме загроза миру, стабільності і безпеці в Європі.
Крім того, така ситуація не сприятиме сталому розвитку регіону в цілому.
Цьому питанню буде відведено одне з пріоритетних місць під час майбутнього головування України в Організації з безпеки та співробітництва в Європі у 2013 році.
Шановні члени Парламентської асамблеї!
Я глибоко переконаний, що процес розбудови нової Європи саме на засадах демократії і поваги до прав людини має під собою цілком реальну основу і далекоглядні перспективи.
Адже розвиток європейського суспільства, в якому чільне місце посідають толерантність, взаєморозуміння та мирне співіснування різних народів і культур, є найважливішим завданням об’єднаної Європи ХХІ століття.
Рада Європи, зважаючи на її загальноєвропейську спрямованість і унікальний досвід, є безперечним лідером у цьому процесі.
Я глибоко переконаний, що ми здатні побудувати єдину Європу.
Міцним фундаментом такої перспективи є спільні цілі та цінності, які відстоює, розвиває та поширює наша Організація.
Дякую за увагу і готовий відповісти на ваші запитання.