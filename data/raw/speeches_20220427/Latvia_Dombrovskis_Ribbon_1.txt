Ministru prezidenta runa Spīdolas balvas ekonomikā pasniegšanas svinīgajā ceremonijā

http://www.mk.gov.lv/lv/mp/runas-pazinojumi/dombrovska-runas/151112-MP-runa1/

15/11/2012

Augsti godātais valsts prezidenta kungs, ekselences, dāmas un kungi!
Vispirms gribētu pateikties šī pasākuma organizētājiem EA 2010 par iespēju šovakar runāt par tādām mūsu valstij svarīgām tēmām, kā Eiropas nākotne un Latvijas vieta tajā, mūsu valsts konkurētspēja un eiro.
Pirms pārejam pie šiem jautājumiem, gribēju bilst dažus vārdus par šodienas pasākumu. Šī gada Spīdolas balvas laureāta pārstāvētā nozare – izglītība - ir starp svarīgākajām Latvijas nākotnei. Visu līmeņu kvalitatīva izglītība ir tas, kas vispirmām kārtām noteiks Latvijas ekonomikas konkurētspēju gan Eiropā, gan pasaulē, nodrošinās augstāku darba ražīgumu un, līdz ar to augstākus ienākumus mājsaimniecībām, piesaistīs investīcijas un cels mūsu valsts kopējo labklājību. Šis jautājums ir ietverts arī Nacionālā Attīstības plāna prioritātē – cilvēka drošumspēja. Laba izglītība ir cilvēka drošumspējas pamats, tā ir vērtība, kuras nozīmi nav iespējams pārvērtēt.
Šobrīd sabiedrībā norit plašas diskusijas par reformām izglītības nozarē, viedokļi ir ļoti dažādi, dažbrīd – diametrāli pretēji. Diskusija ir demokrātiskas sabiedrības pamatvērtība un tieši diskusijā ir iespējams atrast labākos risinājumus. Šeit prātā nāk Imanta Ziedoņa „Epifānijas”, kurās ir šādas rindas: „Kad upē nav atvaru, kad ūdens ir remdens, kad alus ir novadējies un cilvēki ar sevi nestrīdas, uzvar muļķi. Nešaubīgi. Nešaubīdamies”.
Pārejot pie šodienas uzrunas tēmas, gribētu sākt ar Latvijas pieredzi krīzes pārvarēšanā. Gan mūsmājās, gan pasaulē par to ir pretrunīgi viedokļi, daudzi to uzskata par veiksmes stāstu, citi to noliedz.
Uz pašreiz Eiropā notiekošā fona, pat tiem, kas dažādu iemeslu dēļ noliedz Latvijas veiksmes stāstu, tomēr grūti noliegt to, ka esam paveikuši galveno – salīdzinoši īsā laikā atjaunojuši ekonomikas izaugsmi. Turklāt, esam nosargājuši valūtas stabilitāti, tādējādi izvairoties no lielas daļas uzņēmumu un mājsaimniecību iedzīšanas maksātnespējā, kas būtu devalvācijas tūlītējas sekas. Tāpat esam panākuši strauju budžeta deficīta samazinājumu no gandrīz 10% no IKP 2009.gadā līdz 1.4% no IKP nākošgad. Esam pārveidojuši valsts ekonomiku un atjaunojuši tās konkurētspēju, kas atspoguļojas faktā, ka ražošanas un eksporta apjomi pārsniedz pirmskrīzes līmeni un ir ievērojami samazināts tekošā konta deficīts. Divu lielāko kredītreitingu aģentūru nesenie lēmumi par Latvijas reitinga paaugstināšanu un pozitīvās korekcijas attiecībā uz izaugsmes prognozi ir vēl viens apliecinājums tam, ka esam atguvuši to, ko visātrāk pazaudējām krīzes sākumā – starptautisko finanšu tirgu uzticību.
Tomēr dusēt uz lauriem ir ne tikai par agru, tas var būt pat bīstami.
Latvijas vidēja termiņa politikas prioritāšu augšgalā ir izaugsme. Nacionālajā Attīstības plānā mēs to saucam par ekonomikas izrāvienu. Veicamie darbi, lai nodrošinātu strauju un ilgtspējīgu valsts ekonomikas izaugsmi.
Pēdējo 3.5 gadu laikā paveiktais ir ielicis stabilus pamatus valsts tālākai izaugsmei. Tas attiecas uz valsts finanšu sakārtošanu un konkurētspējas atjaunošanu. Latvijas ekonomikas sakārtošana bija pirmais un svarīgākais darbs izaugsmes nodrošināšanai, tomēr, skatoties uz turpmāko, arvien izteiktāk iezīmējas nepieciešamība domāt par procesiem un aktualitātēm ārpus mūs valsts robežām. Par to, kā tie mūs ietekmē, kā tajos iekļaujamies un kādas iespējas mums tie piedāvā.
Šovakar vēlos runāt par Eiropas Savienības politiskajiem un ekonomiskajiem izaicinājumiem un kā tie ietekmē Latvijas attīstības stratēģiju. Šie izaicinājumi ir:
• Kā nodrošināt ES efektīvu ekonomisko un finanšu pārvaldību Monetārajā Savienībā un ES kopumā;
• Kā nodrošināt ES ilgtspējīgu izaugsmi;
• Kādus politiskos izaicinājumus sagādā abu iepriekšminēto problēmu risinājumi.
Pirmais izaicinājums ir tieši saistīts ar eirozonas parādu krīzi. Dažādās krīzes skartajās valstīs ir dažādi problēmu cēloņi. Tomēr ir arī kopīga problēma – ņemot vērā valstu atšķirīgos ekonomiskās attīstības ciklus un fiskālās pozīcijas, kā organizēt to ekonomisko un finansiālo pārvaldību, tām atrodoties monetārā savienībā, kur atsevišķu valstu monetārā politika nav pieejama.
Šobrīd ir panāktas vairākas būtiskas vienošanās, kas diezgan skaidri iezīmē to, kāda nākotnē varētu izskatīties eirozonas ekonomiskā un finanšu pārvaldība. Šo pārvaldību var dalīt divās daļās - tie ir kontroles un koordinācijas mehānismi, un tie ir finanšu palīdzības mehānismi.
Nosacījumi valstu fiskālajai politikai pastāv jau kopš Māstrihtas līguma parakstīšanas laika, taču valstis šos kritērijus regulāri pārkāpa, tai skaitā arī lielākās eirozonas ekonomikas – Vācija un Francija. Stabilitātes un Izaugsmes pakts izrādījās par vāju, lai efektīvi nodrošinātu to, ka valstis šos kritērijus ievēro.
Risinot šo problēmu ES ir nākusi klajā ar tādām iniciatīvām kā Sešpaka, Divpaka, Eiro+ pakts un fiskālās disciplīnas līgums. [Izklausās pēc alus, čipšiem un benzīna markas. Tomēr tā nav.] Šo iniciatīvu mērķis ir izveidot tādu eirozonas un ES valstu ekonomisko pārvaldību, kas ietver ciešāku fiskālās politikas koordināciju valstu starpā, uzraudzību pār valstu budžetiem un ekonomikas attīstības tendencēm, kā arī paredz koriģējošu mehānismu gadījumos, kad noteiktie kritēriji ir pārkāpti. Primārā uzmanība tiek veltīta valsts parādam un budžeta deficītam, tomēr tiek uzraudzīti arī virkne citu ekonomikas rādītāju, ar mērķi risināt to strukturālās problēmas. Būtiski, ka efektīvai kritēriju piemērošanai ir ieviests automātisku sankciju mehānisms.
Šīs iniciatīvas pamatā ir vērtas uz cēloņu novēršanu pretstatā seku likvidēšanai. ES ekonomiskā pārvaldība virzās uz valstu fiskālo politiku harmonizēšanu atbildīgas, pret-cikliskas fiskālās politikas virzienā. Šādas politikas īstenošana nodrošinās valstis pret galvenajiem riskiem, kas var izraisīt parādu krīzi.
Minētie risinājumi nozīmē ciešāku fiskālo integrāciju ES valstu starpā un šobrīd jau tiek runāts par fiskālās savienības izveidi pārskatāmā nākotnē. Taču ciešāka integrācija rada arī politiskus izaicinājumus. Tiem papildus runāšu vēlāk.
Otra ES ekonomiskās un finanšu pārvaldības modeļa daļa skar palīdzības sniegšanu finanšu grūtībās nonākušām valstīm. Šajā jautājumā ir būtiski atrast veidu, kā sniedzot kādai dalībvalstij finanšu palīdzību vienlaikus motivēt to sakārtot savu ekonomiku, lai šī valsts nekļūtu atkarīga no finanšu palīdzības un tā nebūtu nepieciešama ilgtermiņā.
Finanšu grūtībās nonākušām valstīm ir pieejams ārkārtas finansējums. Tas ir būtisks jauninājums, jo pirms krīzes šāds mehānisms nepastāvēja. Attiecībā uz eirozonas valstīm, ES līgums pat skaidri atrunāja pretējo – katra eirozonas valsts ir pati atbildīga par savām finansēm un citu valstu palīdzība netiek paredzēta. Reālā dzīve un eirozonas valstu vieglprātīgā attieksme pret Stabilitātes un Izaugsmes pakta nosacījumiem piespieda šo jautājumu pārskatīt. Sākumā tika izveidots pagaidu instruments – Eiropas Finanšu stabilizācijas fonds, un pēc Lisabonas līguma grozījumu ratifikācijas arī pastāvīgs Eiropas Stabilitātes mehānisms. Kā pagrieziena punkts šajā jautājumā minama augustā paustā ECB apņemšanās nepieciešamības gadījumā īstenot krīzes skarto ES valstu vērtspapīru uzpirkšanu sekundārajā tirgu. Tas ļāva nomierināt finanšu tirgu attiecībā uz iepriekšminēto instrumentu – EFSF un ESM finansējuma pietiekamību, gadījumā, ja nāktos glābt kādu no lielajām eirozonas valstīm, piemēram, Spāniju. Visi šie mehānismi paredz striktus nosacījumus ārkārtas finanšu palīdzības sniegšanai. Valstīm, kurām būs nepieciešams aizdevums, būs jāveic konsolidācijas pasākumi fiskālās situācijas uzlabošanai, kā arī jāveic reformas, kas veicinātu šo valstu konkurētspēju un izaugsmi.
Rodas jautājums – vai šis modelis atbilst Latvijas interesēm? Ņemot vērā to, ka Latvija ir maza, atvērta ekonomika, kuras ārējā tirdzniecība ir turpat 100% no IKP, stabila makroekonomiskā vide, stabila finanšu sistēma un stabila valūta ir vitāli svarīgi priekšnosacījumi valsts attīstībai. Pat nelieli ārēji satricinājumi uz mums atstāj daudz lielāku iespaidu, nekā uz tādām valstīm, kas var paļauties uz lielu iekšējo tirgu.
Tādēļ ir pamats secināt, ka ES ekonomiskās pārvaldības modelis pamatā atbilst Latvijas interesēm un vajadzībām. Tas nodrošinās stabilu makroekonomisko vidi ilgtermiņā, kas ir būtisks ilgtspējīgas izaugsmes priekšnosacījums mums pašiem.
Pilnveidojot ES ekonomiskās pārvaldības modeli tiek novērsti krīzes cēloņi, mazinot līdzīgu krīžu iespējamību nākotnē. Tomēr ir jārisina arī šīs krīzes sekas. Vienkāršojot – ja šīs krīzes cēloņi ir bezatbildīga fiskālā politika, tad tās mantojums ir finansiāli nestabilas un nekonkurētspējīgas valstis.
Parādu krīzes skarto valstu priekšā šobrīd ir ļoti nopietni izaicinājumi. Ir jāveic strukturālās reformas, lai atjaunotu šo valstu konkurētspēju, un atgrieztos pie ekonomikas izaugsmes. Tomēr tikai tad, kad būs atjaunota finanšu tirgu uzticība šīm valstīm, varēs runāt par atgriešanos pie ekonomikas izaugsmes un konkurētspējas kāpināšanu ilgākā perspektīvā. Latvijas pieredze ir uzskatāms piemērs tam, kā šāda veida ekonomikas sakārtošana darbojas.
Skatot ES konkurētspējas jautājumu, mēs nonākam pie otra lielā ES izaicinājuma, kas ir ilgtspējīgas izaugsmes nodrošināšana. Konkurētspējas vairošanai ir centrālā loma gan izaugsmes atjaunošanā, gan turpmākā ES iedzīvotāju labklājības celšanā. Ilgtspējīga labklājība nav iespējama bez ilgtspējīgas konkurētspējas.
Konkurētspējas kāpināšanai un izaugsmes veicināšanai nav brīnumlīdzekļu. Ir daudz pētījumu par faktoriem, kas veicina ilgtspējīgu izaugsmi un tie nav nekāds noslēpums. Taču valstu veiksmi ilgtspējīgas izaugsmes panākšanā nosaka to apņēmība un konsekvence nosprausto mērķu īstenošanā. Tādēļ uzskatu, ka ES kopumā ir svarīgi šobrīd būt izlēmīgai savas izaugsmes stratēģijas, Eiropa 2020, konsekventā īstenošanā. 12 ES valstu valdību vadītāji, to skaitā Latvijas, ir nākušas klajā ar iniciatīvu paātrināt konkrētu minētās stratēģijas pasākumu ieviešanu. To pasākumu, kas mūsuprāt nesīs vislielākos augļus ES konkurētspējas kāpināšanā. Šie pasākumi ir sekojoši:
• ES iekšējā tirgus potenciāla pilnīga izmantošana, it īpaši pakalpojumu sektorā, vienotā digitālā tirgus attīstīšana un enerģijas tirgus liberalizācija. Tās ir jomas, kurās sagaidāmi lielākie ieguvumi no vienotā tirgus attīstīšanas.
• Uzņēmējdarbības vides uzlabošana, īpašu uzmanību pievēršot tieši MVU darbībai. Administratīvā sloga mazināšana MVU ir labākā investīcija jaunu darbavietu radīšanai.
• Inovāciju atbalsts, īpašu uzsvaru liekot uz zināšanu pārnesi no pētniecības uz uzņēmējdarbību. Investīcijas zinātnes infrastruktūrā un piemērotu finansējuma veidu pieejamība. Inovācijas audzē produktivitāti un līdz ar to uzlabo konkurētspēju.
• Ārējo tirgu apgūšana, slēdzot līgumus ar svarīgākajām partnervalstīm un veicinot uz noteikumiem balstītas brīvās tirdzniecības izplatību visā pasaulē. 
• Visbeidzot, efektīva finanšu tirgu regulējuma ieviešana mazinātu tos riskus, kas izraisīja globālo recesiju un padarītu drošāku finanšu sistēmu.
Šeit gan jāpiebilst, ka galvenais instruments šādas, Eiropas līmeņa politikas ieviešanai ir ES budžets un tā griešana var ievērojami apgrūtināt nosprausto mērķu īstenošanu. Nevar sasniegt vairāk Eiropas ar mazāku ES budžetu!
Runājot par Latvijas konkurētspēju, nesen veiktais Latvijas konkurētspējas pētījums ir iezīmējis galvenos konkurētspējas celšanas darbības virzienus. Kā galvenos es vēlos izcelt darbaspēka nodokļu samazināšanu, apstrādes rūpniecības lomas tautsaimniecībā palielināšanu un ēnu ekonomikas apkarošanu.
Izejot no krīzes, Latvijas ekonomikas struktūra ir būtiski mainījusies. Apstrādes rūpniecības daļa valsts ekonomikā ir gan ievērojami palielinājusies, gan pati kļuvusi dažādāka, ražojot vairāk produktu ar salīdzinoši augstāku pievienoto vērtību kā pirms krīzes. Tomēr rūpniecības nozare atrodas nemitīgā attīstībā un strādā asas globālās konkurences apstākļos. Tāpēc valdībai jāturpina mērķtiecīgi strādāt pie rūpniecības nozares attīstībai labvēlīgu apstākļu nodrošināšanas.
Kas attiecas uz ēnu ekonomikas mazināšanu, pie tās aktīvs darbs notiek jau kopš krīzes sākuma. Ir veikti virkne pasākumu nodokļu administrēšanas uzlabošanai un šādu pasākumu ieviešana tiek plānota arī nākotnē. Ieviestas nulles deklarācijas un uzņēmēju baltie saraksti. Pastiprināta cīņa aplokšņu algām un nelegālo nodarbinātību, kontrabandu un akcīzes preču nelegālu tirdzniecību. Ēnu ekonomikas apkarošana, ne tikai dod papildus ieņēmumus budžetā, bet arī palīdz nodrošināt godīgu konkurenci.
Tomēr, Latvijas konkurētspēja ilgākā termiņā ir cieši saistīta ar visas ES konkurētspēju. Mūsu konkurētspēju ES kontekstā noteiks tas, cik labi spēsim iekļauties ES izaugsmes stratēģijā. Cik labi pratīsim kopējā ES attīstības virzienā saskatīt iespējas un tās izmantot. Mums būt jāprot pielāgot savu ekonomiku un uzņēmējdarbības vidi globālās ekonomikas diktētajiem izaicinājumiem.
Jau minēju, ka eirozonas parādu krīzes kontekstā notiek darbs ciešākas ES valstu ekonomiskās integrācijas virzienā. Tas nenovēršami noved pie jautājuma arī par ciešāku politisko integrāciju. Jau šobrīd vairākas būtiskas ES valstu funkcijas ir centralizētas vai arī tiek cieši koordinētas – muitas un netiešo nodokļu politika, konkurences politika, ārpolitika, ārējās tirdzniecības politika, monetārā politika eirozonas valstīs - tie ir tikai daži piemēri. Turklāt, lai nodrošinātu monetārās savienības pilnvērtīgu funkcionēšanu, tiek strādāts pie fiskālās un banku savienības izveides.
Savā 2012.gada uzrunā Eiropas Parlamentam EK prezidents Žozē Manuels Barrozu runā par nepieciešamību pēc fiskālās un banku savienības, kas pārredzamā nākotnē varētu novest arī pie politiskās savienības. Viņš piedāvā ‘apvienot daļu valstu suverenitātes’ veidojot ‘nacionālu valstu federāciju’.
Šeit es saskatu gan pozitīvas iezīmes, gan potenciālus riskus.
Ciešāka koordinācija Eiropas Savienībā ir Latvijas interesēs, jo tā nozīmē stingrāku disciplīnu visām dalībvalstīm, tai skaitā finanšu disciplīnu. Ciešāka integrācija nozīmē arī to, ka ieviestie pretkrīzes mehānismi būs efektīvāki.
Tomēr, jāatzīst, ka EK prezidenta priekšlikumi faktiski ir fokusēti uz Eirozonu. Citēju: „ ... mums ir nepieciešams izšķirīgs kurss uz EMS pilnīgu izveidošanu, balstoties uz politisku apņemšanos veidot stiprāku Eiropas Savienību.” Redzam, ka pašreizējie pūliņi ES ciešākas integrācijas veicināšanai tiek koncentrēti uz eirozonu, tādējādi atstājot novārtā pārējās ES dalībvalstis. Tas rada virkni jautājumu. Kāda būs to loma Barozu piedāvātajā politiskajā savienībā? Cik lielā mērā šīs valstis varēs piedalīties lēmumu pieņemšanā? Šeit pastāv risks, ka plaisa starp eirozonas valstīm un pārējām valstīm palielināsies, veicinot divu ātrumu Eiropas izveidošanos. Divu ātrumu Eiropa rada nopietnus politiskos riskus. Pirmkārt, daļa ES valstu var justies atstumtas pret pašu gribu. Otrkārt, tajās valstīs, kas šobrīd ietur pauzi, pārdomājot, vai doties ciešākas integrācijas virzienā, šāds solis var vairot eiroskepticismu un veicināt centrbēdzes tendenču attīstīšanos.
Tomēr, šāda scenārija piepildīšanās gadījumā Latvijas interesēs ir iekļauties ES attīstību virzošajā kodolā. Pirmkārt, kā jau izklāstīju, tā ekonomikas politika sakrīt ar mūsu valsts interesēm, turklāt potenciālajā kodolā atrodas arī mūsu svarīgākie tirdzniecības partneri.
Visbeidzot, runājot par federālisma ideju, vēlos atzīmēt, ka šobrīd piedāvātais fiskālās savienības modelis, kas paredz ciešāku valstu koordināciju fiskālās politikas jomā, motivāciju un sankciju sistēmu un citus mehānismus joprojām vairāk atbilst konfederācijas pazīmēm. Federācijas būtisks priekšnosacījums ir spēcīga centrāla fiskālā autoritāte, jeb ievērojami lielāks ES budžets, nekā tas ir šobrīd. Kamēr valstis nebūs vienojušās par būtiskas daļas savu budžeta līdzekļu izlietošanas deleģēšanu ES, tikmēr ES būs tuvāka konfederācijai. Un mēs zinām, ka diskusijas par nākošo ES finanšu ietvaru 2014.-2020.gadiem lietas drīzāk virzās izdevumu samazināšanas, nevis palielināšanas virzienā.
Skatoties tālākā nākotnē, ciešākā integrācijā un sadarbībā arī meklējami arī avoti ES konkurētspējas kāpināšanai. To nosaka nepieciešamība konkurēt ar tādām spēcīgām un strukturāli labi organizētām ekonomikām, kā ASV, Ķīna, Brazīlija, Krievija, utt.
Noslēdzot šo runu, vēlos pievērsties vienam no šī brīža aktuālākajam jautājumiem Latvijā, proti, par Latvijas pievienošanos eirozonai. Nedaudz pieskaršos gan ekonomiskajiem, gan ģeopolitiskajiem argumentiem.
Sākumā par ekonomiskajiem argumentiem. Ir dzirdēti apgalvojumi, ka, iestājoties eirozonā, mēs kāpjam uz grimstoša kuģa. Šeit es vēlos minēt vairākus pretargumentus. Pirmkārt, eirozonas ekonomisko ietekmi mēs izjūtam pat neesot eirozonā, turklāt izjūtam to tikpat lielā mērā kā tad, ja tur atrastos. Jau šobrīd esam cieši saistīti gan ar eirozonas ekonomiku, gan tās valūtu – eiro. Šobrīd Latvijas eksports uz eirozonas valstīm pārsniedz 30% no kopējā eksporta, bet eksporta daļa uz visām ES dalībvalstīm sasniedz pat 70%. Norēķini ar šīm valstīm pamatā notiek eiro. Jau šobrīd caur lata piesaisti eiro mēs importējam eirozonas monetāro politiku. Arī iedzīvotāju vidū eiro pielietojums ir visaptverošs – gandrīz pusi no visiem uzkrājumiem mēs veidojam eiro, 80% no kredītiem ņemam eiro, daudzus darījumus cenojam eiro. 80% preču mēs importējam no ES valstīm un maksājam par tām eiro.
Tātad eiro ietekme jau šobrīd de facto ir milzīga. Vienīgi, mēs nepiedalāmies lēmumu pieņemšanā un nebaudām tās privilēģijas, kas pienākas eirozonas valstīm. Piemēram, tiešu banku finansēšanu no ECB likviditātes nodrošināšanai.
Ja vērtējam eiro kā valūtu pēdējo gadu laikā, tad redzam, ka tā loma kā starptautisko rezervju valūtai ir saglabājusies – apmēram ceturtā daļa no globālajām rezervēm tiek glabātas eiro. Ja skatāmies uz eiro vērtību, tad tā eirozonas krīzes laikā ir piedzīvojusi nelielu kritumu, tomēr svārstības ir salīdzinoši nelielas un eiro vērtība joprojām saglabājas tuvāk vēsturiskajam maksimumam, nevis minimumam. Tādējādi nav pamata šaubām par eiro kā valūtas stabilitāti.
Tagad par ģeopolitiskajiem argumentiem. Pēc Latvijas neatkarības atjaunošanas izvēlētais ārpolitiskais kurss - virzība uz ciešāku integrāciju rietumvalstu saimē, uz iestāšanos Eiropas Savienībā un NATO ir veicinājis gan ekonomisko, gan cita veida saišu veidošanos ar Rietumu valstīm. Tās ir iespaidojis mūsu valsts ekonomikas modeļa veidošanos, veicinājis valsts pārvaldes modernizāciju, un galu galā, tās ir ietekmējušas arī mūsu vērtību sistēmu.
Jautājums par nepieciešamību Latvijai iestāties eirozonā pēc savas būtības ir jautājumiem par NATO un ES.
Vēsture rāda, ka Latvijas pastāvēšana tai esot vienai pašai, nepiederot pie kādas lielākas valstu grupas, var tikt apdraudēta. Mūsu ģeogrāfiskā novietojuma dēļ Latvijas ārpolitiskās izvēles savā ziņā ir visai vienkāršas. Tā ir izvēle starp rietumiem un austrumiem. Iestājoties Eiropas Savienībā un NATO, esam nodrošinājuši savu piederību rietumu valstu saimei. Taču ar iestāšanos vien viss nebeidzas, mums ir aktīvi jāstrādā pie aizvien ciešākas integrācijas un pie tā, lai mūs uzklausa un mūsu intereses ņem vērā. Tādēļ, uzskatu, ka pievienojoties eirozonai mēs nostiprinātu savu lomu kā ES kodolam piederīga valsts. Mūsu viedoklim būtu ievērojami lielāka nozīme atrodoties eirozonā, nekā atrodoties perifērijā.
Nobeigumā es vēlētos dalīties ar saviem pēdējā laika novērojumiem. Latvijai veiksmīgi izejot no krīzes, saskāros ar pastiprinātu interesi par mūsu pieredzi. Taču vēl svarīgāk par to, sajutu, ka mūsu viedokļos uzmanīgāk klausās un ņem vērā. Domāju, ka galvenais šo pārmaiņu iemesls ir citu ES valstu priekšstata maiņa par mums. No jaunākā brāļa, kuram allaž bijis jāpalīdz vai tas jāpamāca, viņu acīs bijām kļuvuši par partneri, kas ir paveicis ko iespaidīgu. Par partneri, no kura pieredzes var mācīties un gūt kaut ko patiešām vērtīgu.
Latvijas ārpolitiskā realitāte ir tāda, mums, kā mazai valstij, tāpat kā citām mazām valstīm, vienmēr būs jāsaskaras ar grūtībām tikt uzklausītiem un ņemtiem vērā. Faktu, ka esam maza valsts, mēs mainīt nevaram, tomēr radīt priekšstatu par sevi kā par nobriedušu, kompetentu un mērķtiecīgu valsti ir mūsu pašu spēkos.
Paldies par uzmanību!