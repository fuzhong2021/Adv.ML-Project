9. 10. 2017 15:11
Premiér Sobotka: Vládní kroky mají zachránit lithium pro ČR, odmítám Babišovy lži a manipulace českou veřejností
https://www.vlada.cz/cz/clenove-vlady/premier/projevy/premier-sobotka-vladni-kroky-maji-zachranit-lithium-pro-cr--odmitam-babisovy-lzi-a-manipulace-ceskou-verejnosti-160453/

Zásadně odmítám lživé výroky a snahu Andreje Babiše manipulovat českou veřejností ve věci těžby lithia v lokalitě Cínovec. Babiš se snaží systematickým vypouštěním dezinformací nejen poškodit práci současné vládní koalice, jejíž je ANO součástí, ale zejména zakrýt své vlastní závažné kauzy, vyšetřování možných podvodů v kauze Čapího hnízda i klesající preference jeho politické strany.
Babišovy snahy o manipulaci s občany usvědčuje fakt, že se současným postupem Ministerstva průmyslu a obchodu písemně souhlasil i 1. místopředseda vlády, ministr životního prostředí a rovněž místopředseda hnutí ANO Richard Brabec.
Podpisem Memoranda s australskou firmou European Metals Holdings (EMH) o možné těžbě lithia na Cínovci se Ministerstvo průmyslu a obchodu v čele s Jiřím Havlíčkem jednoznačně snaží alespoň v rámci možností daných platnými zákony maximalizovat vliv státu na budoucí těžbu lithia a na způsob jeho dalšího zpracování, a napravit tak předchozí rozhodnutí Ministerstva životního prostředí a také určité bezvládí, které tu v otázce těžby a využití strategických surovin panovalo za minulých vlád.
Kroky ministra Havlíčka jsou logické a pro ochranu zájmů České republiky ve věci těžby lithia jediné možné. Naše vláda ve schválené státní surovinové strategii jednoznačně deklarovala, že je v zájmu České republiky, aby se všechny vytěžené strategické suroviny pokud možno v ČR i zpracovávaly, a přesně to se teď podařilo ministru Havlíčkovi zapracovat do memoranda.
V této souvislosti chci připomenout, že první průzkumné licence na lokalitě Cínovec udělilo Ministerstvo životního prostředí už 20. července 2010 české firmě GEOMET, kterou dnes vlastní australská těžební společnost EMH. Není tedy pravda, jak tvrdí A. Babiš, že australská firma, s níž Ministerstvo průmyslu a obchodu podepsalo memorandum o těžbě, nemá s držitelem původní licence nic společného!
Tato licence byla následně Ministerstvem životního prostředí prodloužena (10. července 2014) a společnost pak získala ještě další tři licence (24. listopadu 2011, prodloužena do 31. srpna 2015, 23. září 2016 a poslední letos 18. dubna). O posledních dvou licencích a o prodloužení rozhodovalo ministerstvo už za působení pana vicepremiéra za ANO R. Brabce. Pokud by pan vicepremiér měl o procesu průzkumu a následné těžby pochybnosti, měl tedy možnost neprodloužením licence vše zastavit.
A. Babiš se rozhodl k volbám prolhat a zájmy České republiky ho v této věci absolutně nezajímají. Takový přístup je pro mě nepřijatelný a zásadně jej jako předseda vlády, která čtyři roky ze všech sil hájila zájmy občanů i naší země, odmítám.
 
Bohuslav Sobotka, předseda vlády ČR
