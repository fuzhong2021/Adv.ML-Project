Speech at the opening of the National Science Centre in Krakow


http://www.retoryka.info/index.php?option=com_content&view=article&id=475:przemowienie-premiera-donalda-tuska-wygoszone-na-uroczystym-otwarciu-narodowego-centrum-nauki-w-krakowie-4-marca-2011-r&catid=39:mowy&Itemid=75

Przemówienie premiera Donalda Tuska wygłoszone na uroczystym otwarciu Narodowego Centrum Nauki w Krakowie (4 marca 2011 r.)

(...) Jako gdańszczanin mieszkający i pracujący w Warszawie przyjmuję oczywiście z pokorą te słowa o randze Krakowa, ale one dzisiaj są uzasadnione i nawet jeśli budzą zawiść w kilku ambitnych innych miastach w Polsce, to rzeczywiście, kiedy z panią profesor Barbarą Kudrycką zastanawialiśmy się, czy jest takie miejsce w Polsce, które może być naturalną siedzibą dla Narodowego Centrum Nauki, to nie mieliśmy wątpliwości, że Kraków jest oczywistym wskazaniem. Nie mówię tego dlatego, abyście Państwo mnie tu, w Krakowie, bardziej polubili, bo widząc zainteresowanie mediów, zdaję sobie sprawę, że także w innych miastach w Polsce te słowa będą słyszane, ale z pełnym przekonaniem uznaliśmy, że nauka jest dla Polski tak ważna jak Kraków był i jest ważny dla Polski. I dlatego ma to także dla nas wymiar symboliczny. I chciałem to dzisiejsze spotkanie zacząć od podziękowań – szczególnie pod adresem pani profesor Barbary Kudryckiej, odważnego ministra, o którym nie zawsze jest głośno, bo zajęta była przez te trzy lata rzeczywiście bardzo ciężką pracą – wspólnie z Państwem, bo jakże wielu z Was obecnych na tej sali pomagało w tworzeniu, chyba można powiedzieć, nowoczesnych fundamentów pod szybszy niż do tej pory rozwój polskiej nauki. Tak że, Pani Minister, proszę przyjąć wyrazy uznania. Nieczęsto z przekonaniem w Polsce kieruje się słowa pod adresem polityków, szczególnie ministrów, ale rzadko kiedy mam poczucie, że takie słowa się należą. I dlatego od tego chciałem zacząć. Ale widzę na tej sali także ludzi, z którymi miałem szansę, przyjemność, współpracować i myśleć o tym, co możliwe w Polsce i co możliwe w polskiej nauce od wielu, wielu lat. Nie myśleliśmy o tym z profesorem Żyliczem w roku 80., kiedy spotykaliśmy się, zakładając „Solidarność” na Uniwersytecie Gdańskim – a ja Niezależne Zrzeszenie Studentów – że w tej roli doczekamy takiego… czy w tych rolach takiego momentu. Ale mam wielką satysfakcję, bo to też jest dobry moment, żeby ocenić, co się stało z polska myślą, z polską nauką, z polską wolnością i z polską mądrością przez te trudne, ale piękne lata. Jest profesor Jerzy Woźnicki, który uczył mnie przez długie lata, jak można racjonalnie zarządzać nauką, uczelnią wyższą, i umiał przekonać, nie tylko mnie, że nie ma konfliktu między wolnością, rynkiem, takim nowoczesnym podejściem do życia a nauką czy uniwersyteckimi murami.

I to zaowocowało także tym ambitnym, bardzo poważnym projektem, który wyraża się nie tylko wiarą w potęgę nauki, ale także wiarą, co jest rzadsze w Polsce, że nauka ma szanse, wtedy kiedy sfera autonomii, wolności i samodzielności jest nieustannie poszerzana i kiedy zwalnia się ten gorset nadzoru administracji centralnej. To rzeczywiście półżartem o tym wspomniał prowadzący nasze spotkanie dzisiaj, ale to rzeczywiście wielka odwaga, żeby umieć zrezygnować ze swojego władztwa, ze swojego nadzoru, w jakimś sensie z pieniędzy, którymi się rządzi, którymi się nadzoruje, bo natura władzy jest prawie wszędzie dokładnie odwrotna. Ludzie władzy mają nieznośną potrzebę poszerzania pola władzy, a nie oddawania uprawnień, środków, tym, którym to się tak naprawdę należy. Bardzo się cieszę, że ta reforma jest zbudowana na tej wierze w samodzielność człowieka, w samodzielność naukowca i w genialność tej synergii, tej syntezy, która rodzi się z połączenia wolności, odpowiedzialności i nauki. Muszę też bardzo podziękować obu panom profesorom, którzy są w jakimś sensie gospodarzami dzisiejszego spotkania. Profesor Andrzej Jajszczyk, który będzie prowadził Narodowe Centrum, i szef rady tego Centrum profesor Michał Karoński dają gwarancję i rękojmię, że zasady, jakie wpisaliśmy w ustawę opisującą te przedsięwzięcia, będą wcielane w życie. A są to zasady, które także mają sprawić, że polska nauka, pieniądze na polską naukę, instytucje, które decydują o pieniądzach będą nie tylko nadzwyczaj kompetentne, autonomiczne, niezależne, ale też uczciwe. Państwo wiecie najlepiej, jak rzeczą ważna w polskiej nauce jest to, aby pieniądze rzeczywiście zaczęły trafiać możliwie szerokim strumieniem do tych, którzy naprawdę najlepiej będą potrafili je wykorzystać. Tak na marginesie, z taką zawiścią spojrzałem na informacje o aktywności zawodowej, o polach zainteresowania profesora Michała Karońskiego, bo dowiedziałem się, po pierwsze, że istnieje coś takiego jak matematyka dyskretna. Z zawiścią, bo… tak, jest człowiek, który na co dzień pracuje w warunkach dyskrecji w związku z tym. Tak to rozumiem i cieszę się, że istnieją takie miejsca w Polsce, gdzie dyskrecja jest tytularną cechą środowiska czy dziedziny. Ja pracuję w dokładnie odwrotnym środowisku. Ale bardzo się cieszę, że dzisiaj możemy – i dzisiaj z takim przekonaniem o tym mówimy, że możemy powiedzieć, że rozpoczyna się ten nowy rozdział mądrego i bardzo intensywnego wykorzystywania polskich możliwości i polskich pieniędzy przez naukowców, szczególnie przez młodych naukowców. To musi robić wrażenie, tak sądzę. To przecież nie moja zasługa, więc mogę o tym spokojnie i otwarcie mówić.

Jeśli zaczynamy nie tylko od nowych, dobrych przepisów i nowych, jestem przekonany, dobrych instytucji, takich właśnie jak Narodowe Centrum Nauki czy Narodowe Centrum Badań i Rozwoju. Ale zaczynamy także od razu od pieniędzy, i to pieniędzy właśnie dzielonych w sposób bardzo nowoczesny. Jeśli w tym roku mamy ambitny zamiar przez obie instytucje wydać blisko miliard złotych, a w 2014 – z pełną świadomością, w jakich czasach żyjemy, co znaczy kryzys finansowy na świecie, a mimo to mogę powtórzyć to, co mówiła już pani minister Kudrycka, z pełną odpowiedzialnością, że to ma rosną, tak aby już za trzy lata mówić o wydatkach w każdej z tych instytucji mniej więcej po miliardzie złotych. I to jest raczej to ostrożne minimum, o jakim mówimy. Chcę przez to podkreślić – bo przecież nie o łaskawość jakiejś administracji tu chodzi – tylko chcę podkreślić, że przyjęliśmy pewne priorytety, które było bardzo trudno obronić w czasach zamętu gospodarczego i kryzysu finansowego w Europie i na świecie, ale wybraliśmy kilka dziedzin, co do których mieliśmy przekonanie, że inwestycje muszą być poważne, nie mogą być ograniczone, że, okay, szukamy w różnych miejscach oszczędności. Ale to, co nazywamy przyszłością opartą na wiedzy, to, co nazywamy przyszłością, nazywamy tak nasze marzenie – te nasze marzenia budujemy na pokoleniu, które dzisiaj… dzisiaj to dzieci, ale wiemy, że inwestycje w ten obszar będą nam się rzeczywiście zwracały wielokrotnie w przyszłości. I stąd ta próba znajdowania środków i lokowania środków w takie dziedziny życia, jak nauczanie podstawowe czy badania naukowe. Mam głęboką wiarę w to, że już dawno żaden rząd nie podjął decyzji tak brzemiennej w skutki właśnie poprzez to, że oddał swoje uprawnienie i swoje władztwo nad pieniędzmi ludziom, którzy zrobią to najlepiej i z najlepszym skutkiem dla naszej ojczyzny. Jeszcze raz dziękuję wszystkim bez wyjątku, którzy włożyli swoje serce, umysł w to, aby Narodowe Centrum Nauki stało się faktem. I wierzę głęboko, że za 10 lat, za 15 lat beneficjentów tego przedsięwzięcia będą w Polsce miliony, bo przyszłość Polski będzie zależeć w decydującym stopniu od tego, jak mądrze rządzić swoim życiem i swoją ojczyzną będą ludzie, którzy dzisiaj mają po kilka czy kilkanaście lat i którzy niedługo już będą czekali na pomoc z Waszej strony. Życzę Wam wyłącznie mądrych decyzji, aby były one przejrzyste i uczciwe, jestem spokojny. Ale życzę wam wyłącznie mądrych decyzji, żeby te pieniądze trafiały zawsze tam, gdzie trzeba.

Dziękuję.
