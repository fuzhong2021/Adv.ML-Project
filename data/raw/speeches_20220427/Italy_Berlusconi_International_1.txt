Discussioni
Mercoledì 2 luglio 2003 – Strasburgo
http://www.europarl.europa.eu/sides/getDoc.do?pubRef=-//EP//TEXT+CRE+20030702+ITEMS+DOC+XML+V0//IT&language=IT
Signor Presidente, voglio cominciare ringraziando il collega Poettering per le sue parole di sostegno, di incoraggiamento, di augurio, e tutti i colleghi del gruppo del Partito popolare europeo che nei loro interventi ci hanno sollecitato, su un punto o sull’altro, ma ci hanno dato il segno del sostegno con cui vorranno seguirci in questi mesi di lavoro. Ringrazio anche il presidente del gruppo liberale ed estendo il mio ringraziamento al presidente del gruppo socialista, l’onorevole Barón Crespo, che ha espresso le sue sollecitazioni critiche con grande cortesia e anche con fine senso dell’umorismo. Vorrei dirgli che io sono sempre convinto che la grande Europa del futuro, se vorrà davvero essere un protagonista della politica mondiale e poter sedersi a un tavolo in condizioni di parità con gli Stati Uniti d’America, dovrà essere una grande Europa, che possa comprendere anche l’Ucraina, la Bielorussia, la Moldavia, Israele, la Federazione russa e la sua potenza militare. Certamente questa è una visione che il Presidente del Consiglio italiano ha e che, naturalmente, può esprimere in piena libertà, quando parla per se stesso e per il suo governo, ma quando il Presidente del Consiglio diventa il Presidente del Consiglio europeo, si deve attenere a quello che è il parere prevalente nel Consiglio europeo e quindi è chiaro che ciò che egli esprime e le attività a cui si dovrà consacrare non potranno che riflettere il mandato che gli viene dato dai suoi colleghi del Consiglio.

(Applausi a destra) 

Voglio rispondere anche a quell’altra battuta spiritosa, che finalmente un liberale doc si accodi a una dottrina che fa parte del pensiero socialista, cioè al keynesismo. Sono d’accordo con lei, onorevole, che si può vedere un’atmosfera keynesiana o colbertiana nella richiesta di un intervento dell’Europa attraverso la BEI e il reperimento di capitale privato per la realizzazione delle grandi infrastrutture transeuropee, già previste dieci anni fa dal Presidente Delors, ma, vede, siamo di fronte a un fatto che nessuno può contraddire. Che cosa è successo nel mondo dopo l’11 di settembre? E’ successa la guerra in Afghanistan, è successa la guerra in Iraq, ma soprattutto sono crollate le Borse del mondo. Questo ha provocato un abbassamento di tutti i patrimoni finanziari impiegati in titolo azionari e ha provocato un abbattimento cruciale di tutti i loro rendimenti. Chi aveva un patrimonio che valutava 100, si trova ora con un patrimonio che vale 35; chi aveva un reddito dell’8 o del 10 per cento sul suo patrimonio, si trova ora ad avere un reddito dell’uno per cento. Questo ha provocato una riduzione della domanda privata sul mercato dei beni di consumo e dei beni elevati di consumo e, quindi, quando la domanda privata scende, quando scendono i consumi, non c’è altro modo che ricorrere alla domanda pubblica per sostenere l’economia. Questa domanda pubblica non può venire dai singoli Stati, perché i singoli Stati non hanno più la possibilità di svolgere una politica monetaria perché c’è l’euro, non hanno la possibilità di intervenire sui cambi, non hanno la possibilità di una politica di sviluppo, per il semplice fatto che devono restare dentro i parametri di Maastricht. Allora è soltanto l’Europa che si deve dare, finalmente, una sua capacità di politica economica. La proposta italiana è che sia l’Europa – attraverso una sua Istituzione, la BEI – a reperire quei fondi di capitali privati che sono sul mercato e che si possono avere a dei bassi tassi di interesse, per cercare di dare un impulso alla domanda attraverso opere transnazionali per quanto riguarda le infrastrutture, anche attraverso le necessità di investimenti nelle nuove tecnologie militari, attraverso investimenti nella ricerca e nella scuola. E’ solo per questo, di fronte a una realtà economica che è cambiata, che si deve far ricorso agli investimenti degli Stati e, in questo caso, all’investimento dell’Unione europea.

(Applausi a destra) 

Rispondo anche, se mi consente, onorevole, a quell’appunto che mi ha fatto dicendo: “Io spero che l’attitudine italiana del signor Berlusconi a fare leggi soltanto per casi concreti, magari in qualche modo a lui vicini, non si possa estendere all’ambito europeo”. Io vorrei ricordarle con i numeri che il mio governo, che è il cinquantasettesimo in cinquant’anni d’Italia e che ha la responsabilità, ma anche l’opportunità dato che ha una grande maggioranza nei due rami del Parlamento, di lavorare per cinque anni, sta operando ventiquattro diverse riforme. Ha ereditato infatti uno Stato in cui nessun governo precedente, avendo potuto lavorare in media per meno di cinque anni, le ha potute evidentemente fare. Ricordo che il mio governo ha raggiunto il record di trecentocinquanta disegni di legge e decreti legge, di cui duecento sono già trasformati in legge dalla nostra maggioranza parlamentare. Quindi, se non concedo ma posso aprirmi a quei tre disegni di legge che sono stati la risposta, con gli strumenti della democrazia, con un voto parlamentare, a chi invece profitta del suo ruolo di funzionario della giustizia per attaccare con la giustizia dei nemici politici, se credo che questo è stato fatto, è stato fatto soltanto in tre casi su trecentocinquanta: l’uno per cento, signor Crespo.

Confermo invece – Dio perdoni coloro che non sanno – che terremo informati i colleghi del Parlamento ed il Parlamento per quanto riguarda il procedere della nostra opera di mediazione, che non sarà così facile concludere nel poco tempo a disposizione. Informo che noi, da qui al quindici di ottobre circa, impiegheremo questo tempo per contattare i Primi Ministri e i ministri degli Esteri di tutti i ventiquattro altri membri dell’Unione europea, al fine di presentarci all’apertura della Conferenza con già delle ipotesi di soluzione che possano mettere d’accordo tutti.

Ringrazio naturalmente anche gli altri oratori che sono intervenuti – il signor Graham Watson, la signora Monica Frassoni, il signor Francis Wurtz – per gli auguri di buon lavoro. Non posso però non rispondere a lui e a tutti coloro che hanno guardato all’Italia dandone una versione assolutamente caricaturale e lontana dalla realtà. Io li invito a venire a godere di qualcosa che il governo Berlusconi evidentemente non è riuscito a negare, cioè del sole, della bellezza, dei centomila monumenti e chiese dell’Italia, dei tremilacinquecento nostri musei, dei duemilacinquecento siti archeologici, delle quarantamila case storiche dell’Italia che non siamo riusciti a distruggere in questi due anni. Signor Schulz, so che in Italia c’è un produttore che sta montando un film sui campi di concentramento nazisti: la suggerirò per il ruolo di kapò. Lei è perfetto!

(Risate, proteste a sinistra) 

Concludo questa polemica dicendo che probabilmente gli amici e colleghi socialdemocratici dovrebbero ampliare le loro frequentazioni al di là dei colleghi italiani che trovano qui in Parlamento e dovrebbero forse ampliare le loro letture al di là dei giornali di estrema sinistra, che evidentemente hanno formato questi loro convincimenti.

Vorrei rispondere anche al collega Pannella che mi faceva presente la linea personale che ho sempre seguito, e che è ancora il mio convincimento, per quanto riguarda Israele – di cui ho poc’anzi parlato – e la Turchia. Anche a lui devo dire che, in questi sei mesi, io devo interpretare la linea del Consiglio europeo; avrò la possibilità successivamente, nell’ambito del Consiglio europeo, di sostenere queste mie visioni, che sono naturalmente visioni non dei prossimi sei mesi, visioni che non si possono concretizzare in un semestre ma che abbisognano di un tempo molto più lungo. Lo rassicuro invece per quanto riguarda la moratoria sulla pena di morte. Ho sempre sostenuto la necessità di questo intervento e quindi mi farò premura di portare all’Assemblea delle Nazioni Unite di settembre questa richiesta come richiesta condivisa dal Parlamento europeo.

(Applausi a destra) 

Mi è stato anche addebitato un assoggettamento agli Stati Uniti. Ho ricordato diverse volte che vedo l’Europa come coprotagonista per il mantenimento della sicurezza, della pace, per lo sviluppo del benessere nel mondo, ma per farlo l’Europa non dev’essere soltanto un gigante economico, dovrà essere anche un gigante politico che possa trovare il modo di esprimersi con una sola voce in politica estera e che possa investire di più, anche, per quanto riguarda le forze militari. Nessuna diplomazia, nessuna politica nella storia ha mai avuto successo se non sostenuta da un’adeguata potenza militare. Allora, per quanto riguarda gli Stati Uniti, io penso che noi dobbiamo essere amici degli Stati Uniti ma non credo che nulla nei comportamenti del governo italiano possa aver fatto pensare ad una posizione di assoggettamento. Ho cercato a molte riprese di convincere quello che qui è stato ricordato essere mio amico, il Presidente George Bush, dalla iniziativa militare in Iraq. Non ci sono riuscito, e allora ho insistito – anche firmando quella lettera con altri sette paesi europei, cui poi si sono aggiunti altri dieci paesi, soprattutto tra i paesi nuovi membri dell’Unione europea – affinché ad un male, la guerra in Iraq, non si aggiungessero altri mali, e precisamente non si aggiungesse il discredito, che purtroppo è sopravvenuto, dell’Organizzazione delle Nazioni Unite che si è mostrata impotente; non si aggiungesse la crisi nei rapporti transatlantici, che è avvenuta; non si aggiungesse l’ultimo male, cioè la divisione tra i paesi europei, cosa anch’essa avvenuta e che stiamo cercando tutti insieme di comporre e di superare.

Sul conflitto di interesse a cui molto hanno fatto riferimento: bene, forse non siete a conoscenza del fatto che, in Italia, i giornali ma soprattutto le televisioni che ancora appartengono al mio gruppo e alla mia famiglia, sono tra i nostri più decisi critici. Perché? Evidentemente vi manca il sole dell’Italia; non siete venuti e non avete mai acceso una televisione italiana. Dovreste sapere – eppure molti di voi vengono dal giornalismo – che ogni giornalista ha come massima sua preoccupazione quella di apparire indipendente nei confronti dei suoi colleghi. E questa indipendenza lo porta ad essere ogni giorno critico nei confronti di colui che considera il padrone. Se questa è la forma di democrazia che intendete usare per chiudere la bocca al Presidente del Consiglio europeo, vi posso dire che dovreste venire come turisti in Italia, perché qui sembrate turisti della democrazia.

(Tumulti a sinistra) 

Sono stato sei anni capo dell’opposizione in Italia, non mi fanno paura questi interventi, ho l’abitudine ad essere contraddetto. Sull’immigrazione vorrei ricordarvi che, se c’è un paese che affonda le sue radici nel cristianesimo, un paese generoso, aperto a chi ha di meno e a chi soffre, questo paese ho l’orgoglio di dire che è il mio, è l’Italia. Non confondiamo quindi la guerra che si deve fare tutti insieme ai trafficanti di schiavi, alla nuova tratta di schiavi con l’accoglienza che si deve dare a chi viene per migliorare la sua vita nel continente europeo. Questa accoglienza noi la diamo e la diamo con generosità. Vogliamo lottare contro questa nuova forma di schiavismo che si manifesta attraverso numerose organizzazioni internazionali: nulla di più e nulla che possa contraddire la generosità italiana.

Circa l’ambiente, forse i signori Verdi non sanno che tra gli hobby del Presidente Berlusconi il principale è quello dei fiori, del verde, dei giardini e dei parchi. E’ praticamente l’unico hobby, dopo che il calcio si è allontanato da me. Se legge a pagina quarantanove del nostro programma, onorevole Frassoni, lei troverà che vogliamo introdurre degli alti livelli di tutela ambientale; la nostra politica, al di là di ciò che si dice erroneamente, va esattamente nella direzione di una maggiore tutela dell’ambiente, e siamo i primi ad essere perplessi sul fatto che troppe volte l’espansione produttiva e industriale è andata contro l’ambiente. Per quanto riguarda l’applicazione del protocollo di Kyoto, anche qui interporremo la nostra attività per convincere chi ancora non l’ha siglato a farlo.

Infine, agli avversari vorrei dire con il sorriso che non devono fare una tragedia di questa nostra Presidenza. In fondo, sei mesi passano molto in fretta. Agli amici invece, a coloro che ci hanno incoraggiato e ci incoraggeranno vorrei dire che, per quanto riguarda il passato che fa l’uomo e l’uomo stesso, credo che valga non solo per quello che dice – in politica poi si cambia, o altri cambiano molto spesso le cose che si dicono – ma vale la sua storia, ciò che ha fatto. Bene, io credo che nella mia storia ci sono solo successi e ci sono soltanto cose tese a fini buoni. Quindi, anche questi sei mesi noi li faremo fruttare e cercheremo di arrivare a una conclusione che consenta all’Europa di essere un fattore positivo per la pace, per la sicurezza, per il benessere nel mondo. Ci applicheremo, signor Presidente, alla nostra attività con umiltà, con serietà, con passione; ci applicheremo alla mediazione tra le varie e ancora distanti posizioni tra i vari membri per arrivare a un risultato che ci dia un’Europa più forte, capace di decidere sul piano internazionale; per arrivare ad un’Europa attraverso la nuova Costituzione, un’Europa che sia più vicina ai cittadini. Questa è la nostra speranza, questo è il nostro impegno, questo è il nostro traguardo.

Ringraziandovi ancora per gli auguri di buon lavoro, faccio a voi tutti gli auguri migliori per il vostro lavoro e perché tutti possiate trasformare le speranze che avete nel cuore in effettive realtà. Tanti auguri a tutti e buon lavoro ancora!