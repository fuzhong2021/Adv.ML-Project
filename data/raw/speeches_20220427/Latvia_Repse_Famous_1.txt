Godātā Valsts prezidente, godātie kolēģi, dāmas un kungi!
Esmu pārliecināts, ka mēs darīsim visu, lai attaisnotu gan Latvijas tautas, gan arī Valsts prezidentes cerības, kas šobrīd ir saistītas ar mūsu valdību.
Simboliski, ka jau mūsu valdības pirmajā sēdē iekļauts nopietns jautājums, kas saistīts ar Latvijas pilntiesīgu līdzdalību Eiropas Savienībā (ES). Proti, jautājums par valsts pozīcijām ES iestāšanās sarunu sadaļā “Lauksaimniecība”.
Mēs esam gatavi visi kopā aktīvi strādāt no pašas pirmās dienas un vismaz turpmākos četrus gadus pārstāvēt mūsu valsts intereses pasaulē, tai skaitā – ES; pārstāvēt ikviena Latvijas pilsoņa intereses – gan zemnieku, gan rūpnieku, gan ražotāju, jebkura Latvijas iedzīvotāja intereses Eiropā un pasaulē.
Mēs esam gatavi strādāt, lai padarītu valsts pārvaldi daudz atklātāku, efektīvāku un godīgāku. Mēs esam gatavi strādāt, lai Latvijas tauta kļūtu pārticīga, izglītota un veselīga; lai mēs varētu ar tīru sirdsapziņu teikt Latvijas tautai un saviem bērniem, ka esam godam veikuši savu darbu un godam kalpojuši Latvijai.
Nepieskaršos tām programmatiskām runām un tēzēm, kas jau ir nopietni iztirzātas gan Valsts prezidentes kundzes uzrunā, gan mūsu parlamentārajā uzrunā, apstiprinot valdību, un valdības deklarācijā.
Pieskaršos tikai dažiem principiem, kurus es vēlētos redzēt un īstenot mūsu valdības darbā visā Latvijas valsts pārvaldē.
Pirmām kārtām – godīgums un principialitāte. Šie vārdi neprasa tālākus paskaidrojumus.
Aiz tiem nāk atklātība – kā garants, kā palīgs. Atklātība, lai mēs spētu nodrošināt godīgumu un principialitāti, lai mēs spētu identificēt savas kļūdas un problēmas un lai mēs spētu kopīgiem spēkiem tās risināt. Kopīgiem spēkiem, tātad -- sabiedrībai līdzdarbojoties. Sabiedrība var līdzdarboties tikai tad, ja tā ir informēta.
Atklātība tiek prasīta no pašas pirmās dienas, no jebkura valdības locekļa, no jebkura valsts ierēdņa – visaugstākā vai viszemākā. Un, lūdzu lūdzu, nododiet šo ziņu tālāk pa dienesta hierarhiju, lai jebkurš ierēdnis apzinās, ka no šīs dienas informācijas slēpšana no sabiedrības tiks uzskatīta par ļoti nopietnu pārkāpumu. Protams, ne tās informācijas, kas klasificēta kā valsts noslēpums, bet gan tās informācijas slēpšana, kas ir atklāti pieejama un par ko ir likumīgas tiesības būt informētam jebkuram sabiedrības dalībniekam. Pret šīs informācijas slēpšanu mēs visnopietnākā kārtā cīnīsimies.
Pēc atklātības un aicinājuma visai sabiedrībai līdzdarboties valdības sekmīgā darbā nāk sadarbības un atvērtības princips. Tātad – sadarbība.
Mēs esam Latvijas valdība, kas vairs nav saskaldīta dažādās koalīciju veidojošās frakcijās. Mēs esam vienota valdība, kas pārstāv vienotu koalīciju. Līdz ar to turpmāk mums visi jautājumi jārisina koleģiāli, pēc principa – visi drīkst zināt visu un katrs labs padoms tiek vērā ņemts, nevis pēc principa – katrs nolien savā stūrītī, katrs paņem savu lauciņu un citus tam nelaiž klāt. Nē! Šis princips ir sevi pilnībā diskreditējis un nekad sevi nav attaisnojis. Mums ir atvērtības princips. Visiem ir tiesības zināt par visu, visiem ir tiesības uzdot jautājumus, visiem ir tiesības iesniegt savus priekšlikumus. Protams, tiks īstenots tas priekšlikums, kurš būs pārdomāts, kurš kā labākais baudīs vispārēju atzinību. To iespējams īstenot ar visplašāko mūsu valsts dienestu un sabiedrības atbalstu.
Bez ministriem šajā zālē atrodas gan Valsts kontroles, gan Latvijas Bankas, gan augstākās un zemākās ierēdniecības, gan sabiedrības pārstāvji -- prese, gan Valsts zemes dienesta pārstāvji, ģenerālprokurors, Valsts kancelejas Juridiskā departamenta pārstāvji. Es aicinu visus līdzdarboties valdības sekmīgā darbā, ar iniciatīvām, ar kritiku, ar padomiem, ar jebko, kas jums liktos darāms, grozāms, maināms vai uzlabojams. Tikai kopīgā darbā, liekot pilienu pie piliena, darbu pie darba, mēs varēsim nopietni pavirzīties uz priekšu un jau tuvākajā laikā.
Attiecībā uz mūsu koalīcijas partiju organizācijām. Katram mums ir savas darba grupas dažādās nozarēs. Cilvēki turpina strādāt partiju struktūrās, kur ir daudz gaišu domu, labu speciālistu, ideju. Izmantosim arī šos resursus pilnā mērā! Un atkal – nenodalīsim partejiskās barjeras. Proti, ja arī ministrs ir nosacīti kādam no koalīcijas partneriem piederošs, lūgsim un prasīsim, lai ministrs nopietni ieklausās arī citu partiju atbilstošo komisiju vai darba grupu viedokļos. Vislabāk – pat visos četros, ja šādas grupas ir attiecīgajā jautājumā. Vēl labāk, ja visas grupas sanāk kopā un risina jautājumu.
Mēs izmantosim savus ārpus oficiālajām valsts struktūrām palikušos partijas biedrus, atbalsta grupas un organizācijas kā nebeidzamu ideju avotu, kā palīgu, lai mūsu darbs kļūtu kvalitatīvāks. Un atkal – paļaujos uz to, ka mēs šeit – koalīcijā -- būsim vienoti un izmantosim arī ārpus valsts iestāžu sienām esošos resursus. Lai uzvar labākā ideja, lai uzvar labākais padoms, labākais projekts, lai uzvar atklātā apspriešanā, ko arī mūsu uzdevums ir nodrošināt.
Nākamais princips, ko es gribētu izvirzīt valsts darbā, ir attieksme.
Attieksme pret saviem pienākumiem. Reizēm šī attieksme no birokrātu puses ir nepieņemama. Attieksme ir jāmaina. No šīs dienas -- atkal lūdzu nodot šo ziņu tālāk – mums ir jāaudzina valsts pārvaldes aparāts, mēs neesam nekas cits kā nodokļu maksātāju apmaksāti valsts darbinieki, kuru uzdevums ir kalpot tautai, kalpot sabiedrībai, izrādīt maksimālu pretimnākšanu visos ar darba pienākumu veikšanu saistītajos jautājumos. Lai valsts ierēdnis ir draugs un palīgs -- gan mūsu iedzīvotājiem, kas kādu iemeslu dēļ meklē palīdzību valsts iestādēs, gan mūsu radošajiem un iniciatīvas bagātajiem uzņēmējiem, kuri meklē iespējas, kā likumīgi attīstīt uzņēmējdarbību. Lai valsts viņiem palīdzētu, lai veicinātu un atbalstītu. Tikai tad mēs panāksim saimniecisko uzplaukumu, darba algu pieaugumu, būtisku ienākumu palielināšanos valsts budžetā un varēsim samaksāt pensijas, kādas mūsu vecie ļaudis jau sen gaida un ir pelnījuši.
Attieksmes maiņai būtu jānodrošina, ka mēs aizmirstam par tādām parādībām kā pārbaudes uzsūtīšana konkurentam. Tas ir tikai viens no korupcijas paveidiem mūsu valsts struktūrās – pasūtīt pārbaudi konkurentam. Ar to mums ir visnoteiktākā veidā jācīnās un šādas lietas jāizskauž.
Tāpat ir pilnīgi nepieļaujamas birokrātiski nepamatotas, apzinātas pārbaudes un piekasīšanās ar nolūku vai nu traucēt cilvēku darbu un dzīvi, vai – vēl ļaunāk – izspiest kādus kukuļus. Arī šīs lietas ir pilnīgi izskaužamas, un mēs, saņemot ziņas par to, ka šādas parādības notiek, vistiešākajā veidā prasīsim atbildību no iesaistītajiem valsts dienestiem. Un jau šodien es brīdinu šo valsts dienestu vadītājus – domājiet par to!
Patlaban jums vēl ir iespēja aizbildināties ar to, ka iepriekšējā valdībā varbūt bija citas tradīcijas, citi uzstādījumi. Pēc pāris mēnešiem jums vairs šādu attaisnojumu nebūs un, ja tad tiks konstatēts kāds kliedzošs un rupjš pārkāpums, tādā gadījumā jautājums būs ļoti vienkāršs – ko jūs esat darījuši šos pēdējos mēnešus, lai tādas situācijas novērstu? Attiecīgiem vadītājiem uz šo jautājumu būs ļoti nopietni jāatbild.
Visbeidzot es gribētu pieskarties radošai un iniciatīvas bagātai pieejai, īpaši tai, kas saistās ar nejēdzību novēršanu, dažādu birokrātisku pretrunu likumdošanas aktos novēršanu un dažādu citu traucējošu faktoru novēršanu. Es tagad runāju par visu valsts pārvaldi. Negaidīsim, kamēr priekšniecība pateiks, kas tieši ir jādara. Vērtēsim paši, kur ir šaurās vietas, kur mēs neesam izdarījuši visu nepieciešamo, lai padarītu valsts pārvaldi par atbalstu savai tautai, par drošības un stabilitātes garantu. Vērtēsim, kur mēs esam kaut ko palaiduši garām un neesam izdarījuši. Meklēsim paši esošās nejēdzības un pretrunas un novērsīsim tās. Valdība atbalstīs, bet valdība ļoti priecātos redzēt iniciatīvu, kas nāktu no mūsu valsts ierēdņiem, kuru vidū, esmu pārliecināts, ir ļoti daudz izglītotu, profesionālu un godprātīgi strādājošu cilvēku.
Es lūdzu – nāciet ar savu iniciatīvu par katru sīkumu, kas būtu jānovērš vai jāuzlabo jūsu darbā! Nāciet paši! Negaidiet, kamēr tas nāk no augšas kā prasība novērst noteiktas nejēdzības! Darīsim to visos līmeņos, darīsim no šīs dienas, visi kopā, pamazām, bet – neapturami.
Godātās dāmas un kungi, ķersimies pie darba! Paldies!