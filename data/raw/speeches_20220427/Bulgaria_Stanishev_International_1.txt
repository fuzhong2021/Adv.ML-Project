СЛОВО НА МИНИСТЪР-ПРЕДСЕДАТЕЛЯ СЕРГЕЙ СТАНИШЕВ НА МЕЖДУНАРОДНИЯ СЕМИНАР "ИНВЕСТИРАНЕ В ПРОИЗВОДСТВОТО И ПРЕДПРИЕМАЧЕСКИЯ СЕКТОР В ЮГОИЗТОЧНА ЕВРОПА"
	09 Февруари 2006
	Уважаеми г-н Льомиер,
Уважаеми г-н Залм,
Уважаеми дами и господа,


Бих искал първо да приветствам г-н Льомиер за визитата му у нас. Вярвам, че той ще има възможност да види промените в нашата страна, след посещението му през 2002 г., и, както той самият каза, те вървят в правилната посока. Искам също така да благодаря на него и на ръководството на Европейската банка за възстановяване и развитие (ЕБВР) за организирането на международния семинар "Инвестиране в производството и предприемаческия сектор в Югоизточна Европа". Този форум е важен за нашата страна, за българското правителство, за бизнеса, защото привлича вниманието, създава нови възможности за съдържателна дискусия по въпроса за привличането на инвестициите, за избистряне на нашите икономически приоритети, за още по-добро взаимодействие с ЕБВР.
Както знаете, ЕБВР е един от най-големите инвеститори в нашата страна, който през последните няколко години значително активизира своята дейност в България. От 2002 г. досега банката е увеличила инвестициите си с повече от 2 пъти. Към днешна дата общият обем на нейните инвестиции е достигнал 1,3 млрд.евро, като 79% от тях са в частния сектор и са много важен ресурс за растежа на нашата икономика. Наред със собствените инвестиции, от началото на съвместната работа между ЕБВР и страната ни досега банката е спомогнала за мобилизирането на значително по-голям общ ресурс от над 5 млрд. евро под формата на съинвестиции в България. Ние високо ценим и сме благодарни за това, че ЕБВР, като един от най-авторитетните международни фактори в тази област, много сериозно съдейства за привличането на преките външни инвестиции в нашата страна.
Миналата година беше изключително благоприятна и успешна от гледна точка на нашето взаимодействие, защото в този период инвестициите на банката в България достигнаха рекордното ниво от 285 млн. евро. По този начин България се нарежда на 5-то място по обем на инвестиции на банката след такива големи държави като Русия, Украйна, Румъния и Полша. Ако погледнем това, на глава от населението може би ще бъдем първенец.
В одобрената през месец декември м. г. нова Стратегия на ЕБВР за България за периода 2005-2007 г. банката поставя основните акценти на своята дейност в този период върху подкрепата за промишления сектор, което е особено важно за нашата страна, и върху подкрепата на банката, свързана и с преките чужди инвестиции, и с помощта за укрепване и модернизиране на местните предприятия с цел повишаване на тяхната конкурентоспособност – едно основно предизвикателство на българската икономика, знаейки не само нейните силни, но и нейните слаби страни. 
Ключов момент за нашето сътрудничество представлява работата в инфраструктурните проекти, както подчерта г-н Льомиер, с активно общинско участие, което ще нараства успоредно с процеса на децентрализация в нашата страна. Също така проектите в областта на транспорта, енергетиката и енергийната ефективност, която придобива все по-важно значение извън ангажиментите, които ние имаме пред ЕС във връзка с въвеждането и на алтернативни източници на енергия. Много разчитаме на ЕБВР за нейното съдействие за подобряване на степента на усвояване на средствата от фондовете на ЕС, успоредно със стимулиране на регионалната интеграция и икономическото развитие на региони, които са извън столицата. 
Всички отлично знаем, че новите страни-членки на ЕС винаги се сблъскват със сериозни проблеми в усвояването на средствата, които са предназначени за съответната държава. За България в периода 2007-2013 г. предстои да бъдат отпуснати над 11 млрд. евро. Изключително важно за България, за хората които живият в нашата страна, е да постигнем максимална степен на усвояване и то да достигне до хората, да даде конкретни резултати за развитието на инфраструктурата, транспорта, водния сектор, всички други сфери, които са добре очертани в оперативните програми.
В края на миналата година беше създаден Съвет за координация и контрол по реализацията на инфраструктурните проекти към Министерския съвет, който има за задача да очертае много по-ясно основните приоритети в тази сфера, начините за тяхното финансиране от различни източници – структурните и Кохезионния фонд на ЕС, но и други форми като концесиите, заемите от международни финансови институции и т.н. Ще разчитаме много сериозно на натрупания опит на банката в областта на публично-частното партньорство. Използването на тази форма при проектирането, изпълнението на големи инфраструктурни проекти в областта на транспорта, енергетиката, екологията и други сфери с участие на публичния и частния сектор, големите търговски банки. Това е механизъм, които нашата страна ще трябва да използва много повече и по-ефективно и прозрачно и за в бъдеще. 
България, мога да заявя тук, ще продължи своя успешен курс за икономическо развитие и реформи. Това е основен водещ приоритет в работата на българското правителство и пряко свързан с реализацията и на нашите социални ангажименти, и с успешната интеграция в ЕС. Всички тук прекрасно съзнаваме, че членството в ЕС е свързано не само с възможности, но и с предизвикателства пред българската икономика, пред нашите предприятия, които ще бъдат изложени на много сериозен конкурентен натиск от големи мултинационални компании, които разполагат с голям опит, добър мениджмънт, сериозни финансови ресурси и за тази конкуренция нашите предприятия трябва да се подготвят много сериозно. Естествено, приоритетно за българското правителство ще бъде да работим по още по-добра бизнессреда, тъй като постигнатото не е малко, България е действително един от притегателните центрове за чуждестранни инвестиции. Окуражаващ е фактът, че пропорционално нараства броят на инвестициите “на зелено”, защото именно чрез тях се създават нови работни места, нови възможности за развитието на икономиката, на по-висока конкурентоспособност. 
За нас е много важно България да покаже изключително високи резултати в областта на съдебната и административната реформа, борбата с корупцията и организираната престъпност, и не само защото това е изискване на нашите външни партньори, а защото това е важно за България. Без ефективна, справедлива, прозрачна съдебна система и в областта на наказателното, и на търговското, и на гражданското правораздаване не може да говорим за функционираща пазарна система, за гражданско общество и смятам, че през последните месеци не малко беше направено, но се изискват още много усилия, защото инерцията и навикът са много трудно преодолими.
За нас също така е важно в областта, която пряко засяга българския бизнес, да се създадат много по-добри и ефективни механизми, които са заложени в правителствените проектозакони, свързани с концесиите и обществените поръчки. Предстои в най-скоро време те да бъдат обсъдени от Народното събрание. Те са съобразени с препоръките на европейските директиви, на експертите от ЕК и трябва да създадат много по-добра и прозрачна среда в тези важни сфери, които ще бъдат пряко свързани и с успеха на нашата интеграция в ЕС.
В заключение ви пожелавам ползотворна и откровена дискусия и по постиженията, и по проблемите, с които икономиката се сблъсква и в резултат да имаме още по-ефективно, дейно партньорство с ЕБВР, с която сме установили много добро взаимодействие през последните години. 
Благодаря ви за вниманието!
c) Министерски Съвет на Република България
1194 София бул. “Дондуков” №1 - тел. централа (+359 2) 940 29 99
Правителствена Информационна Служба
тел.: (+359 2) 940 27 70 факс: (+359 2) 980 20 56
е-mail: GIS@government.bg
Форма за обратна връзка