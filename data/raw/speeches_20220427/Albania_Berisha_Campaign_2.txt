Kreu i PD-së z.Sali Berisha çel fushatën në qytetin e Korçës 29/05/2009
Në katër vitet që vijnë, ne do të punësojmë mbi 160 mijë qytetarë, ndërkohë që nuk do të ketë shqiptar që të marrë nën 2 dollarë në ditë, kudo që ai ndodhet në Shqipëri”
Kreu i PD-së z.Sali Berisha çeli sot pasdite në prani të mijëra qytetarëve fushaten elektorale në Korçë, atë që ai e quajti fushatën e kontratës së re me secilin korçar dhe me secili shqiptar, kontratën për Korçën evropiane dhe për Shqipërinë evropiane.
“Katër vjet më parë, kur jemi mbledhur në këto sheshe, para nesh ngriheshin muret e tmerrshme të krimit dhe të korrupsionit. Katër vjet më parë ne ishim vendi më i stërkequr, ne ishim vendi që s’ia thoshte kush një fjalë të mirë. Kishim vetëm moralin tonë dhe vullnetin e hekurt për të ndryshuar Korçën dhe Shqipërinë. Kur firmosëm kontratën në vitin 2005, ne ishim aq larg ëndrrave tona dhe ato na dukeshin thjesht një vegim. Por, sot ne jemi në NATO. Sot kemi aplikuar për në Bashkimin Evropian”, hapi z.Berisha fjalën e tij në këtë qytet, duke shtuar se sot shqiptarët janë në prag të lëvizjes së lirë në mbarë Evropën.
Duke bërë njw bilanc të qeverisjes 4-vjeçare, kryeministri Berisha tha se “Korça dhe Shqipëria kanë një infrastrukturë të re, qytetarët e Korçës, pensionistët, punonjësit e saj dhe të mbarë Shqipërisë paguhen 30 për qind më shumë se sa dy vende anëtare të Bashkimit Evropian”.
“Por, sot unë dua të jem i hapur me ju se edhe kontrata e re është një kontratë e vështirë, edhe kjo kërkon mund dhe djersë. Për çfarë është kjo kontratë? Kjo kontratë është që ne të gëzojmë ato standarde, ato praktika, ato favore që kanë edhe qytetarët evropianë. Këtë stad të ri ne nuk e nisim në vitin 2005, por nisim pasi kemi bërë emër në mbarë botën”, u shpreh kryeministri, sipas të cilit renditja në vendin e dytë në botë për klimën e biznesit, dalja në krye të listës së rritjes ekonomike në Evropë për vitin 2008-2009, anëtarësimi në NATO-s, aplikimi me konsensus të plotë për statusin e vendit kandidat për në Bashkimin Evropian, dyfishimi i numrt tw studentëve, “na ka bërë të kemi një Shqipëri tjetër”.
“Në vitin 2002 isha në Parlamentin Evropian dhe një deputet, absolutisht mik i Shqipërisë, u ngrit dhe tha – “ç’na duhen ne këta? Këta nuk kanë as drita dhe as ujë. Ç’punë kanë këta me ne?”. Të jesh qytetar evropian, të kesh Korçën evropiane dhe Shqipërinë evropiane, para së gjithash, do të thotë të vësh të parin qytetarin me problematiken dhe me standardet e jetës së tij”, tha më tej në fjalën e tij z.Berisha, duke premtuar se brenda muajit qershor do të fillojnë punimet për ndërtimin e rrugës Qafë Plloçë – Qukës.
“Nuk mund të bëhet fjalë për qytetarë evropianë në rast se qytetarët shqiptarë nuk kanë ujë në çdo shtëpi. Në katër vitet që vijnë do të ketë ujë brenda në shtëpinë e çdo familjeje shqiptare. Ky është zotimi ynë. Ne do t’i kapim standardet evropiane. Nuk bëhet fjalë për qytetarë evropianë ne rast se rrogat nuk i afrohen atyre të Bashkimit Evropianë. Ne kemi parakaluar dy vende, por ne në vitet që vijën ne do të parakalojmë edhe katër vende të tjera”, siguroi kryeministri duke deklaruar se rritja e mirëqenies dhe punësimi, është qëllimi kryesor i programeve.
“Në katër vite ne punësuam 80 mijë qytetarë, por në katër vitet që vijnë ne do të punësojmë mbi 160 mijë qytetarë. Por ku do t’i punësojmë ne këta? Vetëm në hidrocentrale, gjatë tre muajve,ne kemi përfunduar kontratat për 104 prej tyre, ndër të cilët edhe gjigandi i Evropës, kaskada e Devollit me 68 kilometra tunel”, tha kreu i PD-sw duke sqaruar se “punësimi është qëllimi më madhor për të luftuar varfërinë dhe se me rritjen e pagave, pensioneve, me dyfishimin e ndihmës ekonomike, qeveria ia ka

dalë të nxjerrw nga varfëria 400 mijë shqiptarë. “Para jush zotohem se në mandatin tonë të dytë nuk do të ketë shqiptarë që të marrë nën 2 dollarë në ditë, kudo që ai ndodhet në Shqipëri”, tha z.Berisha që shtoi se “vetëm gjashtë muajt e fundit, janë firmosur kontrata prej 5 miliardë eurosh, të cilat, në katër vitet që vijnë, do të bëhen 15 miliardë euro”.
“Ne nuk e kërkojmë votën tuaj për ato që kemi bërë, por secilit prej jush i kërkojmë votën për ato që do të bëjmë për Korçën evropiane dhe për Shqipërinë evropiane”, tha kryeministri që para qytetarëve korcarë i bëri një apel Edvin Ramës:
“Zoti Edvin, ti po tregon se je njw shpirtzi i pashembullt në historinë e këtij vendi. Je një shpirtzi që nuk ke shok askund. Ti nuk kandidove, sepse do t’ia prishësh shqiptarëve dasmën e demokracisë, por unë të jap fjalën ty se do të përfundosh në arkivat e turpit të historisë”, tha më tej z.Berisha që siguroi qytetarët se lufta ndaj me zero tolerancë ndaj korrupsionit do të mbetet objektivi i parë i qeverisë së tij.
“Sërish këtë betejë do ta nisim nga zyrat e pushtetarëve. Rripi i qeverisë dhe administratës do të shtrëngohet edhe katër shkallë të tjera. Unë do t’ju jap këtë mandat atë administrate që meritoni. Shoferët dhe veturat nuk do të rëndojnë më në supet tuaja. Duhet të dini se ato vërtetë mund të jenë shpenzime 40-50 milionë euro,por ju garantoj se nga aty fillon beteja dhe se nga aty ne arrijmë në miliarda euro për rroga, për rrugë, për shkolla, për kanalizime, ujësjellës, për Korçën evropiane dhe Shqipërinë evropiane”, u shpreh kryeministri që në fund prezantoi kandidatët për deputetë të qarkut të Korçës; z.Ridvan Bode, z.Gjergji Papa, znj.Ledina Aliolli, z.Edmond Spaho, z.Fatbardh Kadilli, z.Ismail Hoxha, znj.Elfrida Zefi, z.Jonela Spaho, z.Eduart Ypi, z.Alfred Gega, z.Nikolla Dudo dhe z.Zinet Shaholli.
(word count: 963)
