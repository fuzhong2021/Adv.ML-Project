ОБРАЋАЊЕ ПРЕДСЕДНИКА ДСС ВОЈИСЛАВА КОШТУНИЦЕ НА ИЗБОРНОЈ КОНВЕНЦИЈИ
30. март 2008. 
Поштовани пријатељи, грађани Србије,
Окупили смо се данас у нашој престоници да подржимо Србију. Окупили смо се да позовемо све грађане Србије да 11. маја изађу на изборе и подрже Србију. Одлуку да се распишу избори и да се народу поштено врати мандат донела је наша коалиција ДСС-НС. Одлуку смо донели, јер смо се уверили да се Демократској странци и Г17 не може ништа веровати. Не може им се ништа веровати, јер коалиција Чанак, ДС и Г17 каже да је колективно лудило рећи Косово је Србија. Не може им се ништа веровати јер кажу да својим очима верују да је Косово независно. Не може им се ништа веровати јер ова коалиција, данас под Чанковим утицајем, хоће да спречи изградњу аутопута Хоргош-Пожега. Не може им се ништа веровати, јер иако је потписан енергетски споразум са Русијом, они хоће због разних интересних група Србију да оставе без гасовода. Не може им се ништа веровати, јер коалиција Чанак, ДС и Г17 нема политику, већ има велику пропаганду. Том пропагандом они данас застрашују грађане по Србији врачајући да ће настати смак Србије и самоизолација ако они не остану на власти. Зато су избори 11. маја од велике важности и ми позивамо грађане да на овим изборима подрже Србију. Србија мора да добије нову државотворну, национално одговорну, јединствену и поштену Владу Србије. Србија мора да добије Владу која сме гласно и јасно и Бриселу и Вашингтону да саопшти став Београда који гласи: Косово је Србија. Србија мора да добије Владу која ће јасно рећи: хоћемо у Европску унију, али без трговине Косовом.
Србија мора да добије Владу која ће храбро и одлучно да се бори не за повећање девизних рачуна министара, већ за снажан економски развој Србије и за социјалну правду, како би наши грађани живели боље. Србија мора да добије Владу која ће наставити најодлучнију борбу против криминала и лоповлука, јер узалуд градимо Србију ако се она разграђује тако што се грађани поткрадају и тако што се од најсиромашнијих непрестано отима. Ово су велики циљеви које мора да оствари нова Влада за добро Србије и за добро свих наших грађана. На овим изборима коалиција Чанак, ДС, Г17 својом пропагандом застрашиваће и сваки начин покушати да обмане грађане. Пошто немају политику они ће застрашивати и обећавати. Али, никада ни једну реч рећи о НАТО држави коју овај војни пакт покушава да створи на нашој територији. Никада ни једну реч неће рећи о америчкој бази Бондстил. Никада неће поставити питање ко је одoбрио да се на тлу Србије гради Бондстил, главни град прве НАТО државе. Имају замерке на инвестиције за изградњу аутопута и гасовода, али зато немају замерке на инвестицију вредну 450 милиона евра звану Бондстил. Србија је слободна земља и српски народ је слободан народ и нико га не може застрашивити и обмањивати. Цела Србија зна да ће се питање уласка Србије у ЕУ решавати тек после 2012. године. Ово је сада 2008. година и на дневном реду није улазак Србије у ЕУ, већ је на дневном реду да нова државотворна Влада започне разговор са ЕУ и затражи од ЕУ да поштује суверенитет и територијалну целовитост Србије, као што то поштује 150 земаља на свету. Ако може убедљива већина човечанства да поштује Србију у њеним међународно признатим границама, онда то може и мора и ЕУ. Зато ово нису избори за Европу или против Европе, већ су ово избори за Србију или против Србије. И зато позивамо грађане да подрже Србију, јер само слободна, снажна, целовита и развијена Србија може постати равноправан и уважен члан ЕУ. Позивам вас све овде присутне да по целој Србији ширите истину и да не дозволите да победи пропаганда затрашивања грађана. Да не дозволите да победи њихова лаж да ће се Србија самоизоловати и постати заостала недођија ако коалиција Чанак, ДС, Г17 не буде на власти. Свима пренесите да ће наша победа бити победа Србије, да ће Србија бити економски још јача, да ћемо равноправно сарађивати са светом, да ћемо прогањати лоповлук и да никада као они нећемо са позиције власти застрашивати наше грађане. Као што то никада нисмо чинили. Ми немамо друге отаџбине осим Србије. За нас само Србија нема и никада неће имати алтернативу. Подржимо Србију. Србија победити мора.


OBRAĆANjE PREDSEDNIKA DSS VOJISLAVA KOŠTUNICE NA IZBORNOJ KONVENCIJI U VRBASU
8. oktobar 2009.
Poštovani prijatelji,
Danas smo se okupili u Vrbasu da pozovemo građane da izaberu odgovorne i ozbiljne ljude iz Demokratske stranke Srbije i Nove Srbije da vode ovaj grad i rade za dobro, na dobrobit svih građana Vrbasa.
Bez odgovornih i ozbiljnih ljudi, koji imaju jasan politički program, čvrsta uverenja i lično poštenje, ne može se ništa dobro i ozbiljno uraditi ni za svoj grad ni za zemlju. Lažnim obećanjima moguće je prevariti građane, ali se na lažnim obećanjima ne može graditi bolja budućnost i normalan život naših građana.
Naša politika je realna jer je zasnovana na stvarnim interesima naroda i države. Mi čujemo glas naroda i čujemo da narod pre svega hoće posao, red, sigurnost, hoće slobodu. Narod hoće jedinstvenu, celovitu i snažnu državu Srbiju. Narod hoće pravnu državu i socijalnu pravdu.
Naš odgovor na ovaj glas naroda nikada neće biti lažan. Mi nikada nećemo davati lažna obećanja, nuditi kule i gradove kako bi prevarili građane zarad vlasti. Ozbiljni smo ljudi, imamo državotvornu politiku, borimo se za naše suštinske državne i nacionalne interese. Zato građanima govorimo uvek istinu i nudimo realna rešenja. Samo ta i takva rešenja mogu da vode zemlju postepeno, korak po korak, sigurnim putem napred.
Naša politika je da pre svega mi sami i svojim snagama moramo da završimo posao uređenja naše zemlje. Građani Vrbasa sami moraju da urade sve što je u njihovoj moće da grade i uređuju svoj grad. Građani Srbije moraju sami na najboljim demokratskim principima da grade i urede Srbiju kao snažnu državu u kojoj se normalno živi od svog rada. Niko umesto nas samih neće izgraditi Srbiju kao dobru i snažnu državu.
Svakim danom sve više se širi propaganda kako će neko spolja raznim donacijama rešiti probleme sa kojima se suočavamo i umesto nas izgraditi Srbiju. To je teška obmana. Samo svojim snagama građani Srbije mogu napraviti bolju Srbiju. Naravno, slobodna i suverena Srbija treba da bude potpuno otvorena prema svetu, da sa svima sarađuje na ravnopravnoj osnovi, ali da svoju budućnost čvrsto drži u svojim rukama. Jer ako naša sudbina kao države i naroda bude prepuštena drugima, više ništa dobro ne možemo očekivati.
Danas je Vrbas pravo mesto da govorimo i o Stutu Vojvodine jer od Statuta itekako zavisi i budućnost građana Vrbasa i svih građana Vojvodine. Moramo ovde glasno i jasno reći da pravi Statut Vojvodine, koji bi bio saglasan Ustavu Srbije i proistekao iz Zakona o nadležnostima pokrajine, omogućava da se Vojvodina uspešno razvija u okviru jedinstvene države Srbije.
Ali zato, antiustavni i antidržavni statut podriva državu Srbiju i otvara velike probleme u samoj Vojvodini. Pre godinu dana Skupština Vojvodine je voljom Demokratske stranke usvojila Statut kojim se grubo krši Ustav Srbije i od Vojvodine se pravi država u državi. Plan je tada bio da se preko noći završi ceo posao i da iza leđa građana i javnosti ovaj Statut progura i kroz Skupštinu Srbije.
Zahvaljujući DSS pokrenuta je javnost i na svetlo dana izneli smo šta Demokratska stranka smera da uradi usvajajući protivustavni Statut Vojvodine. Uspeli smo zajedno sa celokupnom javnošću da jednu godinu zaustavimo usvajanje Statuta koji bi zadao ozbiljan udarac samim državnim temeljima Srbije. Građani Vrbasa i građani Vojvodine znaju takođe da je DSS predložila svoj Statut Vojvodine, koji garantuje mirnu i sigurnu budućnost i napredak Vojvodine i time još veći napredak cele Srbije.
Hoću da ponovim da ne bude nikakve nedoumice. Naš cilj je da se Vojvodina snažno razvija, da ima pravu autonomiju saglasno Ustavu Srbije i da svi zajedno radimo za dobrobit jedinstvene i snažne Srbije. Dosta nam je podela i razgradnje države Srbije. Vreme je da ujedinimo sve svoje snage i da radimo i u interesu Vrbasa i u interesu Vojvodine i u interesu naše države.
Poštovani prijatelji, koalicija DSS i NS je pred građane Vrbasa izašla sa svojom politikom i sa ovim odgovornim i ozbiljnim ljudima. Danas je u Vrbasu kao i u celoj zemlji ozbiljna ekonomska kriza i građani svakog dana žive sve teže. Vlast u Srbiji koja je nastala na obmanama i lažnim obećanjima jedino je sposobna da da iznova i iznova obmanjuje građane novim lažnim obećanjima. Zato su nam neophodne promene, neophodno je da Srbija krene napred boljim putem i konačno raskrsti sa politikom laži i obmana.
Izbori u Vrbasu su prilika da počnemo da menjamo stvari u Srbiji. Potrebno je da pobedimo u Vrbasu i da to bude početak promena u celoj zemlji. Sadašnja vlast će probati da novim šarenim lažama ponovo prevari građane, a mi moramo da pobedimo istinom i našom realnom politikom. Narod hoće posao, red, sigurnost, narod hoće slobodu i cilj naše politike je da to obezbedimo i u Vrbasu i Vojvodini i u celoj Srbiji.
Na kraju, obraćam se kandidatima za odbornike na listi naše koalicije. Ako vam građani Vrbasa ukažu poverenje i pobedite na izborima i zatim formirate gradsku vlast, vaša je prva dužnost da budete solidarni sa građanima Vrbasa koji u ovoj teškoj krizi jedva sastavljaju kraj sa krajem. Vi morate delom pokazati da vam je stalo da podelite muku sa narodom. Uveren sam da ćete kao ozbiljni ljudi tako i uraditi i da nećete izneveriti poverenje vaših sugrađana.
Kao što i sami kažete: Za svako dobro svih nas.





	
