Ministro Pirmininko pareiškimo dėl neleistinų išpuolių žiniasklaidoje projektas


Visuomenės skaldymas – netoleruotinas

Dėl apkaltos Prezidentui kilusi politinė įtampa, susipriešinimas tarp atskirų valdžios institucijų skaldo ir visuomenę, atitraukia žmones nuo kūrybinio darbo, stabdo krašto pažangą apskritai. Lietuvos ūkio ir demokratijos pasiekimams, kuriais vis dar didžiuojamės prieš visą žemyną, iškyla taip pat pavojus.
Dar liūdniau nuteikia prarastas atskirų politikų, visuomenės veikėjų, žiniasklaidos vadovų ir žurnalistų atsakomybės jausmas. Vienokių ar kitokių interesų pagimdyti skamba pareiškimai, kad ir izoliuoti antisemitiniai išpuoliai, kurie tik dar labiau didina priešpriešą, parodo mūsų šalį pačioje negražiausioje šviesoje prieš Europos kaimynus. Tokie individualūs veiksmai negali būti toleruojami ir visada susilauks viešo pasmerkimo. 
Nereikėtų kaitinti aistrų ir dėl Lietuvos istorinių įvykių ar asmenybių viešo vertinimo. Istorija yra mokslas, kuriam politinis spaudimas nereikalingas. Istorija nerašoma ir neperrašoma pagal politikų užgaidas ar proginius interesus, pagal partijų ar premjerų pageidavimus.
Nuoširdžiai kviečiu šalies politikus būti santūresnius. Kai kurių jūsų viešai pasakyti hipertrofuoti žodžiai peržengia sienas ir, pagarsinti per užsienio spaudą, bumerangu smogia visai valstybei. Tuo tarpu visi reikalingi veiksmai krizei įveikti bus vykdomi pagal Lietuvos Respublikos Konstituciją ir įstatymus. Mes turime sau ir pasauliui parodyti, kad susiklosčiusi Lietuvos demokratinė sankloda – tvirta ir nekeičiama. 
Kviečiu šalies visuomenę būti susitelkusiai ir nepasitikėti vienadieniais pranašais. Demokratija yra skirta pirmiausia žmonėms. Teisingai ja naudojantis, kiekvieno individo balsas yra girdimas ir svarbus.


Algirdas Brazauskas
LR Ministras Pirmininkas

2004 02 27