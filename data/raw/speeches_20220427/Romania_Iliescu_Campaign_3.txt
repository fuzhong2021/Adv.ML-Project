http://www.presidency.ro/ro/media/discursuri/discursul-domnului-ion-iliescu-rostit-in-noaptea-de-10-decembrie-2000 
Discourse by Romanian President Ion Iliescu on the election night, before outcome
1, 094 words
10 Decembrie 2000
Stimaţi concetăţeni, Dragi prieteni, 

După cum arată estimările făcute de posturile de televiziune, rezultatul celui de-al doilea tur de scrutin al alegerilor prezidenţiale reprezintă o victorie a maturităţii și responsabilităţii cetăţenilor români, un foarte important mesaj politic, atât pentru ţară, cât și pentru opinia publică internaţională. Respingerea categorică a extremismului, xenofobiei și tentaţiilor totalitare a constituit o piatră de încercare atât pentru naţiunea română, cât și pentru clasa politică. 

Vreau să mulţumesc tuturor celor care mi-au acordat sprijinul lor: oameni simpli de la orașe și sate, lideri politici și de opinie, intelectuali și tineri. Am înţeles și salut gestul lor de solidaritate în faţa ameninţărilor la adresa democraţiei, a drepturilor și libertăţilor cetăţenești. Ultimele două săptămâni ne-au reamintit tuturor că ceea ce am înfăptuit în Decembrie 1989 prin jertfă de sânge trebuie permanent apărat, că fantomele trecutului totalitar pot apare oricând din sărăcie, disperare, frustrări, ură și încrâncenare. 

Greul, însă, abia de acum începe, atât pentru Parlament, pentru noul Guvern și pentru mine, ca șef al statului. Prin votul lor, cetăţenii au sancţionat la alegerile din această toamnă proasta guvernare a unei coaliţii aflate în permanentă criză, în lupte nesfârșite pentru putere. Corupţia, birocraţia, neprofesionalismul au sufocat ţara și forţele ei creatoare, au sufocat economia, au distrus coeziunea socială și naţională. 

De aceea vă chem, în această seară, să ne unim cu toţii într-un efort de reconstrucţie economică și socială, de refacere a coeziunii sociale, de combatere a sărăciei, corupţiei și criminalităţii. 

Prioritatea care ne stă în faţă este aceea a relansării economiei. Numai prin creștere economică susţinută, renașterea industriei și agriculturii, prin revigorarea comerţului, a întreprinderilor private mici și mijlocii, prin crearea de noi locuri de muncă - vom putea asigura cetăţenilor ţării o viaţă demnă și decentă. 

Am promis – atât eu, cât și PDSR – că vom guverna în interesul celor mulţi. Am promis o bună guvernare, bazată pe instituţii puternice, eficiente, debirocratizate și respectate, pe legi puţine, clare și stabile. Am promis că vom restaura autoritatea statului. Am promis că vom combate sărăcia extremă. În fine, am promis că vom accelera procesul integrării demne a României în Uniunea Europeană și NATO. 

Voi veghea, în calitate de șef al statului, ca aceste promisiuni să devină realitate. 

Voi acţiona ferm pentru ca nimeni în această ţară să nu se considere mai presus de lege. Ştiu că există o mare așteptare din partea oamenilor, care vor ca cei care au furat, au jefuit avuţia naţională, cei care au încălcat Constituţia și legile ţării să plătească în faţa Justiţiei. Voi veghea ca Justiţia să-și facă datoria, începând chiar cu slujitorii ei care au încălcat legea. Instituţiile publice vor fi puse, de acum înainte, în slujba intereselor și siguranţei cetăţeanului. 

Voi apăra cu fermitate democraţia în România. Voi folosi ca principale instrumente ale acţiunii mele de șef al statului dialogul, toleranţa și căutarea permanentă a consensului. Este vremea reconcilierii. Este vremea unirii. Este vremea colaborării. 

Timpul nu mai este aliatul nostru. Trebuie să acţionăm cu rapiditate, să muncim cu dăruire și eficienţă, să accelerăm reformele economice și sociale. Sper să găsim în instituţiile financiare internaţionale – Fondul Monetar Internaţional și Banca Mondială – parteneri în efortul nostru de dezvoltare și modernizare. Le vom explica dramaticele probleme sociale cărora trebuie să le facem faţă și sper că vor sprijini planul românesc de reformă. 

Vă asigur că voi veghea ca privatizarea să devină un proces transparent și eficient, un instrument al creșterii economice și al dezvoltării economiei românești. 

Politica noastră externă va continua direcţia interesului și consensului naţional, de integrare euro-atlantică și de bună vecinătate. 

România rămâne pe mai departe angajată pe drumul integrării depline cu Uniunea Europeană. Energia și efortul nostru se vor canaliza, în perioada care urmează, în direcţia accelerării ritmurilor negocierilor de aderare și a îndeplinirii criteriilor de integrare. 

Principalii noștri parteneri comerciali, economici și politici sunt europeni. Contăm pe mai departe pe sprijinul lor în îndeplinirea aspiraţiilor noastre europene. 

NATO este cea mai importantă alianţă capabilă să asigure stabilitatea, coeziunea transatlantică și pacea Europei. Hotărârea noastră de a adera la Alianţa Nord-Atlantică a fost și rămâne neclintită. Sunt încrezător că România, prin seriozitate și perseverenţă, își va găsi rapid locul binemeritat în familia NATO. 

Parteneriatul nostru Strategic cu Statele Unite ale Americii constituie un punct esenţial al politicii noastre externe. Vom lucra îndeaproape cu viitoarea Administraţie americană pentru avansarea agendei noastre bilaterale, accelerarea procesului integrării euro-atlantice și asigurării stabilităţii în regiunea noastră. 

România va rămâne pe mai departe un promotor al cooperării regionale și a unor relaţii strânse cu toţi vecinii săi. Vom acorda prioritate consolidării și extinderii relaţiilor speciale cu Republica Moldova. 

Vom utiliza președinţia românească a OSCE pentru promovarea idealurilor noastre comune de democraţie, stabilitate și respect al drepturilor omului în tot spaţiul euro-atlantic. 

Mă folosesc de acest prilej pentru a transmite gândurile mele cele mai bune tuturor românilor care trăiesc în străinătate. România are nevoie de toţi fiii săi pentru a depăși greutăţile tranziţiei și pentru a regăsi drumul prosperităţii și al creșterii economice. 

Stimaţi concetăţeni, Dragi prieteni, 

Am parcurs împreună, în ultimii 11 ani, drumul greu de la dictatură la democraţie, de la economia de comandă la cea de piaţă, de la indiferenţă la asumarea răspunderii. Am făcut multe lucruri bune, am făcut și greșeli. 

În cei patru ani de guvernare a dreptei – care se încheie azi – aţi îndurat multe suferinţe, iar demnitatea dumneavoastră ca oameni a fost atinsă de sărăcie, de șomaj și de violenţă. 

A sosit vremea renașterii speranţei. 

Îmi propun ca următorul meu mandat în calitate de șef al statului român să fie unul al refacerii solidarităţii naţionale și sociale, al demnităţii naţionale, al creșterii bunăstării fiecăruia dintre cetăţenii României. 

Ştiu că se poate, că avem resursele și voinţa de a ne schimba viaţa în bine, de a aduce România în rândul ţărilor cu economii dezvoltate, de a ne face cunoscuţi și respectaţi. 

A trecut vremea vorbelor, a venit vremea faptelor. 

A venit momentul să ne punem inteligenţa și buna credinţă în slujba ţării. Ar fi foarte ușor să risipim acest moment, dar ţara noastră ar fi și mai săracă. Să nu ratăm șansa care ni se oferă, să ne unim eforturile, să ridicăm ochii din pământ, să îndrăznim mai mult și să ne luăm destinul în propriile mâini. 

Așa cum am spus la începutul acestei lungi campanii electorale, vă chem în continuare alături de mine, sub deviza „Aproape de oameni!“ și împreună cu ei. Numai în acest fel, voi putea fi președintele tuturor românilor. Să întoarcem pagina și să scriem un nou capitol al istoriei noastre. 

Am încredere în oameni, în viitorul patriei noastre. 

Trăiască România! 

Vă mulţumesc tuturor.