
Discursul Premierului Vlad FILAT cu ocazia vizitei Președintelui Comisiei Europene, Jose Manuel BARROSO
Stimate Dle Președinte al Comisiei Europene, 
Stimate Președinte al Republicii Moldova Nicolae Timofti,
Excelenţe, onorată asistenţă, stimaţi concetăţeni!
Astăzi este o zi cu adevărat deosebită. Este ziua în care Republica Moldova este vizitată pentru prima dată în istorie de Preşedintele Comisiei Europene, Jose Manuel Barroso.
Dle Preşedinte, bine aţi venit la Chişinău! Bine aţi venit în Republica Moldova! 
Vreau să încep prin a spune ca fiecare ţară, fiecare popor are dreptul, şi mai ales responsabilitatea de a-şi alege viitorul. Noi, aici, în Moldova, am ales calea integrării europene.
Pentru noi, cei din Republica Moldova, Uniunea Europeană nu este doar o aspirație. Nu este doar un vis sau o idee abstractă. Nu este o alegere între Est și Vest așa cum unii insistă. Uniunea Europeană este o viziune pe care vrem să o realizăm aici, în Republica Moldova. O viziune pe care o vom construi pas cu pas în orașele și satele noastre. În școlile și spitalele noastre. Pe străzile și în casele noastre. O viziune care devine pas cu pas realitate.
Am ales Europa pentru că nu mai vrem să privim cu nostalgie în trecutul comunist. Noi vrem să mergem înainte. Vrem să muncim pentru viitorul nostru și al copiilor noștri. Vrem să construim o țară cu un viitor prosper. Cu locuri de muncă și salarii decente. Cu un sistem de educație care ne pregătește copiii pentru o viață mai bună. Cu drumuri bune și cu o infrastructură modernă. Prin muncă din greu aducem mai multă europă acasă.
Dar cel mai important lucru este că vrem sa trăim în spațiul valoric european. Acestea nu sînt formulări abstracte. Ele reprezintă baza democrației și a supremației legii.
Am ales integrarea europeană pentru că dorim să construim un stat în care cetățeanul poate schimba puterea prin metode democratice. Un stat în care absolut fiecare cetățean este egal în fața legii. Iar procuratura, poliția și sistemul judiciar protejează cetățeanul, nu interese corupte. Un stat în care luptăm nemilos cu abuzurile de putere și corupția, indiferent cît de grea sau incomodă este această luptă. Un stat in care integritatea teritoriala și rezolvarea problemei transnistrene nu este doar aspirație, ci o realitate. Un stat în care din generație în generație trăim mai bine și privim, cu încredere, spre viitor. Aceasta este viziunea noastră pentru o Moldovă europeană și pentru mai multă Europă în Moldova! 
Din acest punct de vedere, stimate Dle Preşedinte Jose Manuel Barroso, vizita Dvs. la Chişinău este o vizită care va consolida relațiile dintre Republica Moldova și Uniunea Europeană. Va plasa ferm Republica Moldova pe harta Europei. În inima Europei. În familia europeană căreia îi aparținem.
Stimate Domnule Președinte, onorată asistenţă!
Integrarea europeană are la bază un principiu fundamental - cel al solidarității. În nici o altă organizație internațională, statele membre nu se ajută reciproc, așa cum se ajută în Uniunea Europeană. Chiar dacă sîntem abia pe calea spre Uniunea Europeană, am simţit şi noi această solidaritate.
Acum trei ani, cu o mare întîrziere, Republica Moldova pornea pe un drum nou, un drum pe care putea să-l parcurgă doar cu ajutorul unor prieteni adevăraţi. Astăzi, vreau să Vă mulţumesc, Dle Preşedinte Barroso, în numele tuturor cetăţenilor Republicii Moldova, pentru că Uniunea Europeană, statele membre, şi Dvs. personal ne-aţi fost alături şi la bine, şi la greu. Ați fost solidari cu noi în momente politice și economice foarte complicate. Ne-aţi ajutat să facem faţă unor provocări fără precedent. Ne-aţi ajutat să trecem cu fruntea sus peste toate obstacolele ce ne-au apărut în cale.
Acum pot spune cu mîndrie că ţara mea, Republica Moldova, este mai aproape ca oricînd de Uniunea Europeană şi sînt sigur că, muncind mult, vom ajunge parte a marii familii europene. Vom ajunge acolo unde de drept este locul Republicii Moldova - în Uniunea Europeană.
Acum trei ani, integrarea europeană era doar un vis. Astăzi este un obiectiv real. Dar pentru a-l atinge mai avem să muncim mult, pentru că nu există cale ușoară spre prosperitate. Dar sînt sigur că, prin muncă şi dedicaţie, vom reuşi să construim o Moldova modernă. 
Stimate Dle Preşedinte,
Onorată asistenţă!
În ultimii ani, cooperarea dintre Republica Moldova şi Uniunea Europeană s-a dezvoltat ca niciodată. Pentru prima dată în istoria relațiilor noastre, Bruxelles-ul  recunoaște ca Moldova merită să adere la Uniunea Europeană şi această constatare a unei realităţi vine ca şi consecinţă a acţiunilor concrete pe care le-am întreprins împreună. 
Anul viitor, urmează să semnăm un Acord de asociere și vom crea o zonă de liber schimb cu UE. Acest acord ne va  permite să ancorăm Republica Moldova în spațiul politic și economic european. Ne vor permite să exportăm mai mult în Uniunea Europeană.  Să creăm locuri noi de muncă. Să majorăm salariile și să asigurăm o calitate mai bună a produselor consumate de cetăţenii noştri. Sînt realizări importante, pe care ni le-am asumat în 2009 şi astăzi le realizăm pas cu pas.
Un alt Acord important cu UE, spre semnarea căruia ne îndreptăm sigur, ţine de liberalizarea regimului de vize.  Săptămîna trecută Moldova a intrat în a doua și ultima  fază a acestui proces. Acum nu mai este nici un dubiu că cetățenii Republicii Moldova vor putea călători fără vize în Uniunea Europeană. Împreună cu Comisia Europeană, muncim pentru ca acest lucru să se întîmple cît mai curînd.
Integrarea europeană nu ţine doar de viitor, ci și de prezent. Europa este prezentul nostru. Sîntem o țară europeană cu cetățeni europeni. Sute de mii de concetățeni de-ai noștri călătoresc, studiază, muncesc sau trăiesc, în Uniunea Europeană. Mii de locuri de muncă în Moldova sînt create datorită faptului că circa 50% din comerțul nostru extern este orientat spre UE.
Datorită asistenței UE, în ultimii trei ani am reușit să construim drumuri. Să renovăm spitale şi scoli. Datorită asistenței UE și a statelor membre, zeci de mii de oameni de la sate au apă în case după ce au fost construite 1000 kilometri de apeducte noi. Mii de hectare de pămînt arabil sînt acum irigate, lucru care ne-a permis să minimizăm efectele secetei. Mii de automobile circulă zilnic pe drumuri noi, de calitate europeană, iar în 2015 toate drumurile principale din ţară vor fi renovate. Acestea sînt cîteva exemple de proiecte de care cetățenii Moldovei beneficiază zilnic.
Împreună cu Uniunea Europeană, punem bazele unei Moldove moderne şi prospere. Pentru aceasta reformăm instituţiile statului. Investim în infrastructură, în guvernare electronică. În reforma şcolilor şi a sistemului educaţional. În modernizarea sistemului de sănătate şi agricultură. În reforma poliţiei. În reintegrarea ţarii si reglementarea problemei transnistrene. Facem aceste lucruri pentru că vrem o ţară europeană. Cu şcoli europene. Cu drumuri europene. Cu poliţie europeană. Cu spitale europene. Dar mai ales cu o democraţie europeană.
Scopul nostru final e să transformăm Republica Moldova dintr-o poveste de succes într-o realitate de succes. 
Dragi prieteni!
Aş vrea să-mi închei discursul cu un citat al ilustrului Jean Monnet, unul dintre co-fondatorii construcției europene care spunea: "Vom continua, vom continua, vom continua, pentru că popoarele Europei au un singur viitor - în Uniunea Europeană". Şi eu sînt absolut sigur că vom reuşi să transformăm Republica Moldova dintr-un partener al Uniunii Europene într-un stat membru cu drepturi depline al Uniunii Europene.
Vă mulţumesc pentru atenţie, iar Dumneavoastră, Domnule Președinte Barroso, vă mulțumesc pentru această vizită și pentru ajutorul pe care îl acordați Republicii Moldova!


http://www.pldm.md/index.php?view=article&catid=2%3Acatdinpresa&id=5574%3Adiscursul-premierului-vlad-filat-cu-ocazia-vizitei-preedintelui-comisiei-europene-jose-manuel-barroso&option=com_content&Itemid=68