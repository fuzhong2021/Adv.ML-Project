Partidul Social Democrat
Şoseaua Kiseleff, nr. 10,
Sector 1, Bucureşti.
CP 011346
Tel:  +40 31 413 51 14
Fax: +40 31 413 51 99
www.psd.ro



Discurs susţinut de Victor Ponta, premierul României și preşedintele PSD, la evenimentul de lansare a candidaților USL pentru alegerile parlamentare

Transcriere




Bună seara, stimaţi colegi! Aş vrea fiecare dintre dumneavoastră să fiţi puţin în locul meu, nu neapărat de prim-ministru, ci de copreşedinte al Uniunii Social Liberale, de preşedinte al Partidului Social Democrat, de om care este mândru că vă este coleg, că vă este astăzi alături şi care vrea să găsească o soluţie să vă salute pe toţi, şi pe cei din spatele meu, şi pe cei din stânga mea! Crin ar fi început în mod sigur cu dreapta, dar vreau să îi salut pe toţi cei din dreapta, de la toate tribunele, să vă spun că acum, în acest moment, am uitat tot ce a fost greu în aceste cinci luni, am uitat toate supărările, toate dezamăgirile şi alături de voi abia aştept 9 decembrie să îi batem încă o dată pe PDL şi pe Băsescu!
Stimaţi prieteni, datoria mea în această seară este să vă spun dumneavoastră, celor care ne privesc, celor care aşteaptă răspunsuri de la USL ce avem de făcut în următorii ani, de ce vrem să câştigăm alegerile şi ce anume vom face cu puterea pe care oamenii, pe care românii ne-o vor da pe 9 decembrie. Şi asta am să fac, nu înainte însă de a vă spune încă o dată că sunt extraordinar de mândru să vă reprezint, sunt extraordinar de mândru să fiu alături de dumneavoastră. Vreau să vă salut nu doar pe cei aflaţi astă-seară aici, într-o prezenţă care va rămâne oricum ca un record pentru această Arenă Naţională, vreau să-i salut cu deosebit respect pe toţi cei 7,5 milioane de români care au votat la referendum ca să scape de Traian Băsescu! Şi sigur cei din stânga mea îmi amintesc, înainte de a intra în discursul de prim-ministru, înainte de a intra în discursul instituţional pe care trebuie să-l am, să spun totuşi ceea ce gândesc şi ceea ce gândesc multe milioane de români: cred că cel mai bine va fi când vom striga cu toţii – ce strigaţi? – „Jos Băsescu”, nu? Aş vrea, cu permisiunea dumneavoastră, să spun însă că astă-seară trebuie să mă adresez şi celorlalţi români, cei care nu au votat şi care probabil nu vor vota pe 9 decembrie, nemaiavând speranţe că viaţa lor poate fi bună în România, vreau să mă adresez tuturor românilor, celor care votează PDL, UDMR, PPDD: sunt români, am aceeaşi datorie faţă de ei şi cred că trebuie să ne gândim încă o dată, după foarte mulţi ani, la noi numai ca uselişti, social-democraţi, liberali, conservatori, uneperişti, ci la noi ca români şi la ceea ce avem de făcut pentru România. Şi daţi-mi voie, cu tot respectul pentru oamenii care gândesc altfel decât noi, să îi salut pe toţi românii şi să mă adresez lor tuturor în această seară. Mai vreau să vă rog un lucru care o să vi se pară dificil, dar vă rog eu, şi dacă sunteţi nemulţumiţi să o spuneţi faţă de mine, nu faţă de alţii, vreau să mă exprim ca o gazdă în numele dumneavoastră şi să le spun bun-venit primilor-miniştri, oficialilor europeni, care se află astăzi la Bucureşti într-o altă clădire. Ei însă trebuie să audă de la dumneavoastră, trebuie să audă de la români ce gândesc românii despre cei cu care stau la masă, despre Băsescu şi despre PDL! Nu cred că v-au auzit! Şi fac acest lucru pentru că vreau să vă amintesc: niciodată o ţară nu este umilită decât dacă există cozi de topor aici în ţară, niciodată o ţară nu este înfrântă decât dacă are aici în ţară oameni care o vorbesc de rău. Şi vreau să vă rog pe toţi să îmi daţi voie, în numele USL-ului, în numele românilor, să spun că Uniunea Social Liberală, Guvernul nostru, Parlamentul, noi toţi ca români suntem europeni, ne-am câştigat acest drept, suntem mândri că suntem europeni şi vrem să ne comportăm ca cetăţeni europeni egali cu toţi ceilalţi. Vreau să transmit acest mesaj şi vreau să cred că nimeni nu va mai spune de-aici, din România, că suntem cetăţeni de mâna a doua, că trebuie să fim pedepsiţi din afara ţării, că trebuie să fim traşi la răspundere din afara ţării. Sunt convins că românii au capacitatea şi merită să fie cetăţeni europeni şi asta vreau să spun în această seară pentru colegii noştri lideri europeni şi fiţi convinşi că ne vor respecta şi ne vor trata cu respect dacă noi înşine credem lucrul ăsta despre noi.
Anul 2012 este nu doar anul victoriei – i-am spus aşa ca să rimeze cu numele meu –, dar este anul marii schimbări, este anul în care trebuie să mergem înainte, nu să ne întoarcem în timp, nu să ne întoarcem la ceea ce a fost rău, este anul în care trebuie să facem schimbarea care să conteze şi este anul în care trebuie să facem dreptate până la capăt. Nu ne putem opri din drum, nu putem să ne întoarcem, anul acesta trebuie să mergem până la capăt! Este extrem de important – şi vorbesc cu dumneavoastră, militanţii şi simpatizanţii noştri, reprezentanţii noştri în autorităţile locale, oameni care au fost alături de noi în momentele dificile din opoziţie, să mergeţi să le spuneţi celor 7,5 milioane de români care au votat la referendum, dar şi celorlalţi români, care n-au votat la referendum sau au votat „Nu”, că anul acesta trebuie să ducem schimbarea până la capăt. Nu putem să ne întoarcem în timp şi nimeni nu vrea ca România să o ia înapoi spre vremurile regimului Băsescu-PDL.
De ce spun lucrul acesta? În ianuarie, o mână de români aici în Bucureşti şi în multe alte oraşe ale ţării au avut curajul să spună „Ajunge!” Au ieşit pe străzi şi au reuşit să-l schimbe pe Emil Boc. Noi, USL, în Parlament am reuşit să schimbăm Guvernul Mihai Răzvan Ungureanu şi tot noi în Parlament am reuşit să-i schimbăm pe Blaga şi Anastase, iar dumneavoastră, toţi cei care aţi venit la vot la referendumul de la sfârşitul lui iulie aţi reuşit să-i arătaţi lui Traian Băsescu că nu mai este preşedintele României. Pe 9 decembrie trebuie să mergem mai departe cu schimbarea, trebuie să facem ca aceste victorii de anul acesta să conteze cu adevărat, să nu fie doar victorii efemere, să nu avem din noul răul pe care am început să-l îndepărtăm încă din ianuarie. Spuneţi-le oamenilor cât de important este pe 9 decembrie să mergem mai departe, să mergem înainte, să nu ne întoarcem la vremurile lui Băsescu şi PDL, la vremurile lui Boc şi Ungureanu, la vremurile lui Anastase şi Blaga, spuneţi-le că pe 9 decembrie mergem mai departe şi facem dreptate până la capăt. Este foarte important. Am încredere în dumneavoastră, cuvântul dumneavoastră contează şi ştiu că veţi reuşi acest lucru pe 9 decembrie!
Vă spuneam că văzându-vă pe dumneavoastră astă-seară am uitat tot ceea ce a fost rău în aceste cinci luni de guvernare, tot ceea ce mi-aş fi dorit să fac mai mult, tot ceea ce nu a ieşit atât de repede sau atât de bine. Vreau însă să fiţi mândri şi mulţumiţi de faptul că dumneavoastră, prin efortul dumneavoastră, aţi adus la guvernare o echipă a USL-ului care a început deja să repare nedreptăţile. Am promis că dăm înapoi salariile tăiate de Băsescu şi Boc şi ne-am ţinut de cuvânt. Am promis că dăm înapoi pensiile furate de Băsescu şi de Boc şi ne ţinem de cuvânt. Am promis prin primarii noştri că vom ajuta persoanele cu dizabilităţi, cei care au cea mai mare nevoie de ajutor şi primii pe care i-au lovit Băsescu şi Boc în aceşti ani. Am promis că vom ajuta toţi oamenii din această ţară care trăiesc din munca grea din agricultură, cei care anul acesta au fost loviţi de secetă, dar şi de lipsa de sprijin şi de ajutor din partea fostului Guvern şi vreau să vă spun că ne ţinem de cuvânt. 
Sigur că am călcat – şi bine am făcut – pe care PDL-ul le lăsase nu nouă, Guvernului USL, ci României. Credeţi că PDL-ul e bucuros că le-am oprit furtul de la Hidroelectrica? Credeţi că sunt bucuroşi că i-am oprit să falimenteze Poşta Română? Credeţi că sunt bucuroşi că după ce au furat ani de zile şi i-au minţit pe muncitorii de la Oltchim şi şi-au bătut joc de ei acum, cu Dan Diaconescu, credeţi că sunt bucuroşi văzând că ne ţinem de cuvânt, că dăm salarii şi că dăm un viitor Oltchimului? Sunt provocări foarte mari, sunt lucruri dificile pe care trebuie să le facem împreună, dar pe care, vă spun astă-seară, trebuie să le facem şi le putem face pentru că oamenii sunt alături de noi. Nu putem să ne ducem înapoi la furăciunile lor, la laşitatea lor, la modul în care ne-au vândut ţara bucată cu bucată ca să mai stea un pic la guvernare. Fiţi alături de mine, fiţi alături de USL ca să mergem înainte şi să ducem schimbarea până la capăt! Şi vreau, după aceste cinci luni dificile, să îi rog, să mă uit în ochii românilor şi să îi rog: nu le acordaţi iertare şi imunitate acum, pe 9 decembrie, celor care v-au furat şi şi-au bătut joc de voi. Nu îi lăsaţi să ajungă în Parlament pe Igaş, pe Anastase, pe Udrea, pe toţi ceilalţi care şi-au bătut joc de voi! Merită să plătească pentru ceea ce au făcut şi merită să răspundă în faţa românilor pentru tot răul pe care l-au făcut. Nu trebuie să fie în Parlament, trebuie să fie în faţa justiţiei!
Stimaţi prieteni, sunt multe lucruri şi dificile pe care le avem de făcut împreună în acest mandat pe care-l cerem românilor, 2012-2016. De fiecare dată, însă, eu vorbesc despre obiectivul USL-ului folosind acel an, 2019, anul în care România va avea preşedinţia Uniunii Europene. Vreau să mă gândesc nu doar la un mandat de patru ani, vreau să mă gândesc la cum va arăta România în 2019, atunci când USL va transforma România în bine şi atunci când preşedintele României, Crin Antonescu, îşi va încheia primul mandat la Cotroceni. În 2013 trebuie să schimbăm nu doar Constituţia României, ci modul în care a fost gândit statul român în aceşti ani. În 2013, odată cu sfârşitul regimului Băsescu, se va încheia perioada post-comunistă în România. Traian Băsescu este ultimul comunist al Europei, este ultimul securist al Europei – trebuie să-l schimbăm nu doar pe el, ci sistemul care l-a ţinut la putere în aceşti ani.
Stimaţi colegi, vom propune în modificarea Constituţiei un rol clar şi o răspundere clară a preşedintelui României, a primului-ministru, a Parlamentului. Nu mai putem să introducem sau să lăsăm să introducă Curtea Constituţională false cvorumuri în care dumneavoastră, şapte milioane şi jumătate, să contaţi mai puţin decât cinci judecători de la Curtea Constituţională. Trebuie să spunem foarte clar că preşedintele României, indiferent cine este acesta, trebuie să asculte voinţa democratică a poporului român, nu să-şi pună în funcţia de prim-ministru nici cel mai servil colaborator, nici cel mai bun produs al serviciilor de informaţii, nici favorite, nici oameni care îi plătesc campanii electorale, trebuie să punem în Constituţia României obligaţia, aşa cum este pentru fiecare român, şi pentru preşedintele României, de a respecta decizia electoratului. Trebuie să spunem foarte clar în Constituţia României că ne dorim o Românie care să dea într-adevăr putere şi respect regiunilor, judeţelor, primarilor, cei care sunt votaţi de comunităţile locale. În timp ce noi suntem aici, nu departe, în clădirea Parlamentului doi buni prieteni ai preşedintelui Băsescu şi ai PDL-ului – vorbesc despre europarlamentarul László Tőkés şi primul-ministru maghiar Viktor Orbán – vorbesc de federalizarea României. Să spunem clar că România este a tuturor românilor, indiferent de etnia lor, este a românilor, a maghiarilor, a romilor, a tuturor, dar nu este nici a lui László Tőkés, nici a lui Băsescu ca să o vândă mai departe ca să stea el la putere! Trebuie să gândim la modul în care România se va organiza ca o ţară europeană, ca o ţară care îşi respectă aleşii locali, care îşi respectă cetăţenii şi care nu încearcă să aducă aici, la Bucureşti, toate puterile. Eu cred că puterea trebuie să fie în toate judeţele României, de acolo de unde dumneavoastră veniţi, trebuie să fie în toate regiunile României, trebuie să fie a celor care sunt aleşi de dumneavoastră, nu doar a unui guvern care vine, îşi face datoria, dar nu este stăpânul dumneavoastră şi în niciun caz nu trebuie să fie în mâna unui preşedinte pe care românii nu-l mai vor şi care crede că poate să conducă în continuare România împotriva românilor. Sunt schimbări importante şi vă cer sprijinul pentru a merge mai departe cu aceste schimbări. Vreau să mergem înainte, vreau să ducem până la capăt aceste schimbări, nu putem să ne întoarcem, nu putem să repetăm greşelile trecutului şi vreau să vă rog să fiţi alături de mine în această schimbare fundamentală!
În acelaşi timp, trebuie să spunem românilor care vor şi îşi văd viitorul în România ce vrem să facem pentru ţară şi sunt cinci lucruri despre care am vorbit şi în opoziţie şi de când ne aflăm la guvernare şi pe care vreau să le punem în practică, vreau să le transformăm în realitate împreună: vreau să spunem foarte clar că România se bazează pe o creştere economică nu prin tăierea salariilor, a pensiilor şi a ajutoarelor pentru cei dezavantajaţi, ci folosind potenţialul nostru extraordinar din energie şi din agricultură. Ne batem joc de ceea ce Dumnezeu ne-a dat, ne-am bătut joc de ceea ce oamenii din această ţară pot să facă şi vreau să vă propun să nu mai tăiem pensii şi salarii, ci să investim şi să avem locuri de muncă în energie şi în agricultură. Împreună cu dumneavoastră vreau să stabilim ce înseamnă infrastructura de care România are nevoie, nu piscine în sate fără curent electric, nu pârtii de schi unde nu e niciodată zăpadă, avem nevoie de drumuri, avem nevoie de un sat românesc modernizat, avem nevoie de mari oraşe care să nu îngheţe în această iarnă pentru că Boc s-a răzbunat pe cetăţenii marilor oraşe că nu l-au mai votat. Trebuie să investim în infrastructură şi trebuie să folosim cu adevărat fondurile europene pe care cei care au fost la putere în 2009, 2010, 2011 le-au fraudat şi pe care noi acum ne chinuim şi încercăm să le readucem în România. Să spunem că Botiş, Udrea, Sulfina Barbu, Lăzăroiu şi-au bătut joc de banii europeni care erau ai românilor şi să spunem că încercăm acum să reparăm relele făcute de ei! Dar acest lucru putem să-l facem printr-o administraţie modernă. Am învăţat un lucru de la alte ţări în care administraţia funcţionează mai bine decât în România: nu e suficient să tai numărul de funcţionari. Mai puţin nu înseamnă mai bun. Cred că trebuie să ne propunem în sfârşit o administraţie competentă, o administraţie care să răspundă aşteptărilor populaţiei şi cerinţelor unei administraţii moderne.
Vreau însă să spun încă o dată: pentru 2012-2016 nimic nu putem să facem în această ţară, nu putem să asigurăm viitorul acestei ţări dacă nu spunem că sănătatea şi educaţia sunt importante pentru România. Nicio ţară nu are viitor fără sănătate şi fără educaţie. Stimaţi colegi, să ne angajăm aici – şi mă angajez ca prim-ministru – că nu vom tăia tot timpul de la sănătate şi de la educaţie şi că vom aştepta şi vom considera că tinerii noştri mai bine educaţi şi românii mai sănătoşi pot să facă o ţară mai prosperă.
Nu în ultimul rând, vă propun ca în anii care urmează să ne recâştigăm respectul faţă de noi înşine. Ne-am obişnuit să ne plângem undeva la Bruxelles sau în altă parte, ne-am obişnuit să spunem că în România nu se poate – după aceste cinci luni dificile împreună cu dumneavoastră am venit să vă spun că eu cred că România se poate schimba în bine. Eu cred că putem să mergem înainte, cred că putem să ducem schimbarea până la capăt şi cred în dumneavoastră, cei care sunteţi aici şi cei care aţi fost alături de noi şi la referendum şi veţi fi alături de noi şi pe 9 decembrie! Eu cred în România şi vă rog pe toţi să credeţi în ţara noastră!
Mă aflu în faţa dumneavoastră, bineînţeles, ca să vă cer sprijinul să fiţi alături de mine, să fiţi alături de Guvernul USL, să câştigăm alegerile parlamentare, să modificăm Constituţia şi să ducem schimbarea până la capăt! Să ducem schimbarea până la capăt înseamnă la Cotroceni preşedinte Crin Antonescu! Am pornit împreună pe acest drum, nu-mi abandonez partenerii de drum, îmi ţin cuvântul faţă de toţi cei care au venit alături de noi, îi tratez cu respect şi pe cei care din prima zi au crezut în USL, şi pe cei care n-au crezut, şi pe cei care au fost alături de noi de la început, şi pe cei care au venit mai târziu, şi pe cei care vor veni alături de noi în continuare. USL este un proiect al românilor pentru România, nu este doar un proiect al lui Crin Antonescu şi Victor Ponta, este un proiect al dumneavoastră! Vreau să fim împreună şi vreau să reuşim împreună. Vreau să mergem împreună înainte, vreau să ducem schimbarea până la capăt şi sunt convins că alături de Crin Antonescu, alături de toţi cei care sunteţi astăzi aici şi alături de toţi cei care au încredere în noi vom reuşi acest lucru.
Mai vreau să vă spun un singur lucru: Traian Băsescu şi cei de la PDL ori nu au înţeles, ori nu vor să înţeleagă mesajul pe care românii l-au dat în ianuarie, pe care l-au dat în iunie, mesajul pe care l-au dat la referendum. Vă spun că pe 9 decembrie putem să le dovedim odată pentru totdeauna că România nu mai este ţara lui Băsescu şi a PDL-ului. Pe 9 decembrie vom începe împreună un nou drum. Vom continua lucrurile bune pe care le-am făcut în aceste luni, dar mai ales vom face schimbarea ţării, schimbarea pe care românii o aşteaptă de atâta timp. Sunt foarte mândru de dumneavoastră, sunt foarte mândru de toţi cei care vă aflaţi astăzi aici, îmi cer iertare celor din spate, vă respect la fel de mult! Mă simt la fel de aproape, nu doar la propriu, ci şi la figurat, de cei de dreapta, de cei de stânga, de cei din centru. Sunt convins că alături de dumneavoastră vom schimba România.
Şi mai vreau să vă spun un singur lucru: vreau să vă mulţumesc tuturor pentru onoarea pe care mi-aţi făcut-o de a avea încredere în mine. Nu-mi doresc nimic mai mult decât să nu vă dezamăgesc. Voi face tot ce pot şi vreau, la sfârşitul unui drum lung, să fim tot împreună şi să spunem: am făcut bine României, am făcut schimbarea de care România avea nevoie, am învins răul din această ţară şi strig împreună cu dumneavoastră, „USL Victorie!”

18.10.2012                                                                                Biroul de Presă al PSD 