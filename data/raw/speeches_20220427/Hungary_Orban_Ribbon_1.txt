A Stephaneum felavatása Piliscsabán

2001. december 16.

Excellenciás Bíboros Úr! Excellenciás Érsek Úr! Mélyen tisztelt Rektor Úr! Kedves Dékán Asszony!

Először is engedjék meg, hogy megköszönjem, amiért megtiszteltek a meghívásukkal. Önök is tudják, hogy a hivatal kötelez és az ember gyakorta fordul meg ünnepi alkalmakkor az ország különböző pontjain. De bizonyára, - hiszen Önök között is sokan vannak, akik különböző hivatalokat viselnek - Önök is tudják azt, hogy más, valahogy más az ha az ember olyan helyre hivatalos, ahová a szíve is húzza. Ezért külön is szeretném megköszönni a rektor úrnak, hogy lehetőséget adott arra, hogy itt ma Önökkel találkozhassam. Ritkán fordulok meg itt Önöknél, de felemelő élmény látni, akárhányszor is jövök, mindazt a nagyszerű változást, amely ezen az egyetemen végbemegy. Számomra, a ritka vendég számára a változások nagyszerűsége nyílván szembetűnőbb, mint azok számára, akik nap mint nap megfordulnak itt az egyetemen, - talán még diákok is akadnak közöttük - és akik így közelről figyelhetik ahogyan épül és gyarapodik ez az egyetem.

Tisztelt Hölgyeim és Uraim!

Hivatásos szónokoknak az egyik kedvenc fordulata általában az, hogy körbemutatnak és azt mondják, hogy kérem láthatják mindez a semmiből született. Akik azonban ismerik a Pázmány Péter Katolikus Egyetem történetét, nagyon jól tudják, hogy amit itt láthatunk, az nem a semmiből született. Amiből elsősorban is létrejött az egy emberibb, emberi lényegünkhöz méltóbb és szeretetre épülő világ lehetőségébe vetett remény. Ennek a kétezer éves reménynek a születését ünnepeljük hamarosan mindannyian. Amiből másodszorra létrejött, másodsorban létrejött az egy eltökélt férfi rendíthetetlen akarata volt. A ma kétezer éves remény akkori szolgálója és hirdetője, Pázmány Péter is kellett ehhez. Őt idézem: “Minden másnál előbbre valónak tűnik, hogy tudományos egyetem létesítessék, ahol az egyházkormányzásra és az állam szolgálatára alkalmas emberek képeztessenek.” Ez a Pázmány Péter által tett alapítólevél, 1635. május 12.-ei alapítólevél első mondata. A harmincéves háború viharaiban és azt hiszem túlzás nélkül mondhatjuk vérözönében, egy török megszállta országban, az ország sorsáért felelőséget érző főpap minden egyébnél fontosabbnak tartotta, hogy egy európai szintű művelődést biztosító tanulási lehetőség jöjjön létre az akkori fiatalok számára.

Kedves Barátaim!

Mindez Nagyszombat városában történt, mert Buda és Esztergom a török hódoltsághoz tartozott ekkor. De nem tekintette ezt végleges helynek maga Pázmány Péter sem, hiszen alapítólevelében kikötötte a következőképpen: “Ha Isten hazánkat a török igájából megszabadítja, alkalmasabb várost kell találni.” Ilyen alkalmasabb város volt a XVIII. század végétől már Buda és Pest. Mint tudjuk a nagy, egyetemalapító, író és államférfi nevét viselő egyetemet a szocializmus megtagadta és másik, egyébként nem kevésbé kiváló tudósról nevezte el. Végül Pázmány akaratát követve, Piliscsabán találták meg lelkes egyházi férfiak az alkalmasabb helyet. Önök is tudják, innentől már jó évtizedbe tellett míg az egykori lehangoltságot és szomorúságot árasztó, elhagyott katonai tábor helyén fokozatosan felépült a katolikus egyetem. És most, Makovecz Imre nagyvonalú, - és mint nála mindig - mélyebb, lelki és gondolati tartalmat is hordozó tervei alapján megépült a Szent Istvánról elnevezett központi épület. Mindezt talán azért, hogy igaza legyen Pázmánynak. Ismét hadd idézzem Őt: “ Ha a drága haza felemelésére tesszük, - mert mint Ő mondta magáról - mindig kerestem a módját, hogy édes, nevelő hazámnak dajkálkodásit, hálaadó szeretettel megköszönjem és atyámfiainak kedveskedjem.” Talán mondhatjuk azt, hogy helyes beszéd ez egy olyan államférfi esetében, aki a bihari nemesek leszármazottja. Toldi Miklóst is szívesen sorolja az ősei közé. És aki, - engedjék meg, hogy ez is megemlítődjék ezen a helyen - a református Bethlen Gábor erdélyi fejedelemmel közös költségen adatta ki a Bibliát. És harmadsorban, tisztelt Hölgyeim és Uraim, kellett még valaki, akiről talán erkölcsi kötelességünk is külön megemlékezni. Gál Ferencről, az építkezést elindító első rektorról. Magam már csak idős korában, úgy 80 éves kora tájékán ismerhettem meg és találkozhattam vele. Mély benyomást tett mindannyiunkra. Önök, akiknek azonban megadatott az is, hogy mélyebben ismerhessék, tudják, hogy a kispapok tanításával, konferenciabeszédekkel, teológiai szakkönyvekkel mindent megtett a jövő egyházáért és a jövő magyar társadalmáért. Talán nem egyedül én érzem úgy, hogy a most átadandó épület sorsát is mindig szívén viselte és minden támadás ellenében megvédte. Talán nem túlzás ha azt mondom, hogy a magyar katolikus egyház e nagy, - sokak szerint szerénységben is egyik legnagyobb - XX. századi alakjának emlékét is hirdetni fogja majd ez az épület.

Tisztelt Hölgyeim és Uraim! Kedves Barátaim!

Ha itt körültekintünk, akkor láthatjuk, hogy az épület méreteiben tekintélyes. Mi, akik ismerjük az építkezés történetét, tudjuk azt, hogy bár méreteiben tekintélyes, megvalósítási költségeit tekintve mértéktartó, sőt talán példásan takarékosnak is mondható. Mégis a nagyszerű építészeti megoldásaival azt hiszem láthatjuk, jól hirdeti a magyar tervezők és munkások európai színvonalú képességeit. Megjósolható, - hála a nagyszerű tervezőknek - talán évszázadokon át kiemelkedő nemzeti kincseink között tartjuk majd számon mi és talán velünk együtt szinte minden építésztörténeti kézikönyv. Most, amikor átadjuk ezt az épületet, joggal érezzük úgy, hogy méltó emléket állítunk ezzel is a keresztény magyar állam millenniumi emlékezetének. 

Sokat gondolkodtam, mikor Önökhöz készültem, hogy vajon a szokásos köszöntő szavakon túl és a történelmi visszaemlékezésen túl, mi az a gondolat, amelyet talán illő lenne itt szóbahoznom. És akkor megtudtam, hogy az épületek közötti téren áll három szobor. Talán érdemes néhány szót szentelni annak, hogy vajon miért éppen ez a három szobor áll itt a szomszédságban. Arisztotelész, Szent István és aquinói Szent Tamás. Ha az ember valamit nem tud, legjobb ha kérdezősködik. Azt mondták a dolog avatott értői, hogy valószínűleg azért éppen ez a három szobor állhat itt, mert az emberi tudást, a magyarságot és a keresztény hagyományt hivatottak jelképezni. Azt is mondták, hogy talán éppen az általános emberi és keresztény bölcsesség, a nemzeti hagyományok azok, amelyek egy katolikus egyetem oktatásának alapját adhatják. Ha Önök megnézik ezeket a szobrokat közelebbről, akkor az aquinói Szent Tamás szobrának a talpazatán találhatnak egy idézetet. Ezt most csak magyarul fogom elmondani, amely úgy hangzik, - a szobron egyébként latinul olvasható - hogy: “Minden emberi tanulmány közül a filozófia tanulmányozása a legtökéletesebb, a legmagasabb rendű, a leghasznosabb és a legkellemesebb.” Ha megengedik, erről mondanék azért néhány szót ennek az épületnek az avatásán. Nyilvánvaló talán mindannyiunk számára, hogy egy bölcsészettudományi kar éppen ezt az emberi bölcsességet kell, hogy tanulmányozza és továbbadja. Ha mélyebben belegondolunk, talán mindannyian beismerhetjük, hogy az emberi bölcsesség, a filozófia, a humán tudományok fordítják az ember tekintetét az anyagi világ dolgai felől a magasabb rendűnek gondolt és hitt dolgok, erkölcsi értékek irányába. Talán egyetértenek velem abban, hogy éppen ezek művelése segít bennünket hozzá, hogy jobban megértsük önmagunkat, megtaláljuk helyünket a világban, hogy jobb polgárok, úgy általában véve jobb emberek legyünk. És amikor elolvastam Szent Tamásnak ezt a gondoltát, akkor eszembe jutott Arisztotelésznek is egy gondolata, ami lényegében valahogy úgy hangzik, hogy: “Az állami közösség az az erényes cselekedetek ápolására áll fönn és éppen, mert az erényes cselekedetek ápolására jön létre, ez különbözteti meg az államot minden más alkalmi közösségtől.” Úgy érzem, hogy a katolikus egyetemtől, mint a katolikus egyház szellemi felügyelete alatt álló intézménytől, de magától a katolikus egyháztól, sőt az összes történelmi egyháztól, a kormány éppen ezen a téren kéri a segítséget. Erejükhöz mérten, évszázados tapasztalatukkal járuljanak hozzá a legmagasabb, a leghasznosabb és hatásukban legkellemesebb tudományok műveléséhez, ezen keresztül a szellemi és erkölcsi értékek terjesztéséhez és ezeken keresztül egy az erényes cselekedetek ápolására fönnálló Magyarország létrehozásához. Ezzel járulhatnak hozzá a mindannyiunk számára emberibb élet megvalósításához. Mindebből jól látható, hogy az egyetemnek az oktatáson kívül az erényes életre való nevelés területén is van határozott küldetése.

Tisztelt Hölgyeim és Uraim! Mélyen tisztelt Bíboros Úr! 
Tisztelt Érsek Úr!

Egyetemet építeni mindannyian tudjuk, hasznos dolog. Hasznos, mert hisszük, hogy a műveltség és a tudás által egyre többen élhetünk teljes és boldog életet. Hisszük, hogy nekünk is jó, hogyha művelt és tehetséges nemzedékek jönnek utánunk. És abban is hiszünk, hogy az ő utánuk jövőknek, vagyis a mi unokáinknak is jobb lesz, ha egy ilyen nemzedéktől tanulják majd az életet. Azt is látjuk azonban, mióta Magyarország szabad ország és a szabad világra is kinyitotta a kapuit, sőt azóta már saját bőrünkön is megismerhetjük miféle viták zajlanak az élet komoly dolgairól a nagyvilágban. Hallunk véleményeket érték semleges tudományról, színtelen, szagtalan szakértelemről, látjuk a hit és erkölcsmentes oktatást, a méltóságától megfosztott nevelést és bizony szomorú, de látjuk a világban lassan ön-, és közveszélyessé váló tudományt is. Nyilvánvaló, hogy mi nem ezt szeretnénk. Amikor Magyarországon a törvények szellemében a többivel azonos mértékben támogatjuk az egyházi felsőoktatási intézményeket, akkor ezt pontosan annak reményében tesszük, hogy ők a keresztény hagyományok jegyében, oktatási és kulturális munkájukkal hozzájárulhassanak az erényes cselekedetek ápolására, és nem pusztán az anyagi javak elosztására fönnálló társadalom megalkotásához. Ugyanezt reméli az állam, amikor erejéhez mérten támogatja a bevált erkölcsi értékeket hordozó egyházak tevékenységét is.

A kormány, tisztelt Hölgyeim és Uraim, az építkezéshez nyújtott támogatásával ebben az esetben azt is meg akarta mutatni, hogy eddig is és a jövőben is számít az egyházak támogatására az ország közös gondjainak megoldásában. Ezzel Arisztotelész és aquinói Szent Tamás útmutatását követve, talán mindannyiunknak sikerül Szent Istvánnak az országot gyarapító és egyházat támogató életművéhez is hűnek maradnunk. Kívánom Önöknek, hogy egyetemük érdemelje ki az ország polgárainak és a jövő nemzedékeinek maradéktalan elismerését. 
